<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Scientia vero musice comprehendit in summa cognitionem specierum armoniarum
      et illud, ex quo componuntur et illud, ad quod componuntur et qualiter
      componuntur et quibus modis oportet ut sint, donec faciant operationem suam penetrabiliorem
      et magis ultimam.</p>
   <p>Et illud quidem, quod hoc nomine cognoscitur, est due scientie. Quarum
      una est scientia musice activa et secunda scientia musice speculativa.</p>
   <p>Musica igitur activa est ilia cuius proprietas est, ut inveniat species
      armoniarum sensatarum in instrumentis, que preparata sunt eis aut per naturam aut
      per artem.
      Instrumenta igitur naturalia sunt epiglotis et uvula et [B 98 in marg.] que sunt in
      eis,
      deinde nasus. Et artificialia sunt sicut fistule et cithare et alia.</p>
   <p>Et opifex quidem musice active non format neumas et armonias et omnia
      accidentia earum nisi secundum quod sunt in instrumentis, quorum acceptio consueta
      est in
      eis.</p>
   <p>Et speculativa quidem dat scientiam eorum et sunt racionata et dat
      causas tocius ex quo componuntur armonie: non secundum quod sunt in materia, immo
      absolute
      [P 148' in marg.] et secundum quod sunt remota ab omni instrumento et materia. Et
      accipit ea
      secundum quod sunt audita, secundum communitatem ex quocumque instrumento accidat
      et ex
      quocumque corpore accidat.</p>
   <p>Et dividitur scientia musice speculativa in partes magnas quinque.
      Prima earum est sermo de principiis et primis, quorum proprietas est, ut administrentur
      in
      inventione eius, quod est in hac scientia et qualiter sit modus in administratione
      illorum
      principiorum et qua via inventa sit hec ars et ex quibus rebus et ex quot rebus componatur
      et qualiter oportet, ut sit inquisitor de eo, quod est in ea.</p>
   <p>Et secunda est sermo de dispositionibus huius artis. Et est sermo in
      inveniendo neumas et cognitionem numeri neumarum: quot sint et quot species earum
      et
      declaratione proportionum quarundam ad alias et demonstrationum super omnia illa et
      sermo de
      speciebus ordinis earum et situum ipsarum, quibus fuerint preparate, ut accipiat acceptor
      ex
      eis, quod vult et componat ex eis armonias.</p>
   <p>Et tercia est sermo de convenientia, que declaratur in radicibus cum
      sermonibus et demonstrationibus super species instrumentorum artificialium, que preparantur
      eis et acceptione eorum omnium in ea et situ ipsorum in ea secundum mensurationem
      et
      ordinem, qui declaratur in radicibus.</p>
   <p>Et quarta est sermo de speciebus casuum naturalium, qui sunt pondera
      neumarum.</p>
   <p>Et quinta est de compositione armoniarum in summa, deinde de
      compositione armoniarum integrarum. Et sunt ille, que sunt posite in sermonibus metricis
      compositis secundum ordinem et ordinationem et qualitate artis earum secundum unamquamque
      intentionum armoniarum. Et docet dispositiones, quibus fuerint penetrabiliores et
      magis
      ultime in ultimitate intentionis ad quam facte sunt.</p>
</div>
</main>

</body>
</html>

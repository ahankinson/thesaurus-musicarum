<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[Isidori Hispalensis m.rec. in marg.] Incipit capitulum de musica. I.</p>
   <p>MVsica est peritia modulationis sono cantuque consistens. Et
      inde dicta musa per deriuationem a musis.</p>
   <p>De nomine musice. II</p>
   <p>Muse autem appellate apo toy muson. idest a querendo quod per
      eas sicut antiqui uoluerunt uis carminum et uocis modulatio quereretur Quarum sonus
      quia
      sensibilis res est et preterfluit in preteritum tempus imprimiturque memorie. inde
      a poetis
      Iouis et Memorie filias musas esse conflictum est. Nisi enim ab homine memoria teneantur
      soni pereunt. quia scribi non possunt</p>
   <p>De inuentoribus musice. III.</p>
   <p>Moyses dicit repertorem musice artis fuisse Tubal qui fuit de
      stirpe Cayn ante diluuium. Greci vero Pictagoram dicunt huius artis inuenisse primordia
      ex
      malleorum sonitu et cordarum extensione percussa alij Linum Thebeum et Zetum et Amphion
      in
      musica arte primos claruisse ferunt Post quos paulatim directa precipue hec disciplina
      et
      aucta multis modis Eratque tam turpe musicam nescire quam litteras Imponebatur autem
      non
      modo sacris sed et omnibus sollempnibus omnibusque letis uel tristioribus rebus Vt
      enim
      ueneratione diuina ympni ita in nuptijs Hymenei et funeribus treni et lamenta ad tibias
      canebantur In conuijs uero liralis cythara circumfebatur et accubantibus singulis
      ordinabant
      conuiuale genus canticorum</p>
   <p>Quid possit musica</p>
   <p>Itaque sine musica nulla disciplina potest
      esse perfecta Nichil enim sine illa Nam et ipse mundus quadam armonia sonorum fertur
      esse
      compositus. et celum ipsum sub armodie modulatione reuolui. Musica uero mouet affectus
      prouocat in diuersum habitum sensus. In prelijs quaque tube concentus pugnantes accendit
      et
      quanto uehementior fuerit clangor tanto fit ad certamen animus fortior Siquidem et
      remiges
      cantus ortantur Ad tollendos quaque labores musica animum mulcet et singulorum operum
      fatigationem modulatio uocis temperat Excitatos quoque animos musica sedat sicut de
      David
      legitur qui ab spiritu inmundo Saulem arte modulationis eripuit. Ipsas quoque bestias
      nec
      non et serpentes uolucres atque delfinos ad auditum sue modulationis musica prouocat
      Sed et
      quicquid loquimur uel intrinsecus uenarum pulsibus commouemur per musicos rithimos
      armonie
      uirtutibus probatur esse sociatum</p>
   <p>De tribus partibus musice. V.</p>
   <p>MVsice partes tres sunt idest armonica rithimica. metrica.
      Armonica est que decernit in sonis acutum et grauem. Rithimica est que requirit incursione
      uerborum utrum bene sonus an male cohereat. Metrica est que mensura diuersorum metrorum
      probabili ratione cognoscit Vt uerbi gratia Heroydon Iambicon. elagiacon et cetera</p>
   <p>De triformi diuisione musice. VI</p>
   <p>Ad omnem autem sonum qui materies cantilenarum est triformem
      esse constat naturam Prima est armonica que ex uocum cantibus constat Secunda organica
      que
      ex flatu consistit Tertia rithmica que pulsu digitorum numeros recipit Nam aut uoce
      editur
      sonus sicut per fauces aut flatu sicut per tubam aut pulsu sicut per cytharam aut
      per
      quolibet aliud percutiendo canorum est</p>
   <p>De prima diuisione que armonica dicitur VII.</p>
   <p>PRima diuisio musice que armonica dicitur idest modulatio
      uocis pertinet ad comedos et tragedos uel choros uel ad omnes qui propria uoce canunt.
      Hec
      ex animo et corpore motum facit ex motu sonum ex quo colligitur musica que in homine
      uox
      appellatur. Vox est aer spiritu uerberatus. unde et uerba sunt nuncupata. Proprie
      autem uox
      hominum est seu irrationalium animalium uel animantium Nam in alijs abusiue et non
      proprie
      sonitum uocem constat uocari Vt uox tube infremuit fractosque ab litore uoces. Nam
      proprium
      est ut lictorei sonent scopuli et tuba terribilem sonitum procul aere canoro.</p>
   <p>uocis species multe.</p>
   <p>Armonia est modulatio uocis et concordantia plurimorum
      sonorum uel coaptatio Simphonia est modulationis temperamentum ex graui et acuto
      concordantibus sonis siue in uoce siue in flatu siue in pulsu Per hanc quippe uoces
      acutiores grauioresque concordant ita ut quisquis ab ea dissonuerit sensum auditus
      offendat.
      Cuius contraria est dyafonia idest uoces discrepantes uel dissone Eufonia est suauitas
      uocis. hec a melosa suauitate et melle ducta Diastema est uocis spatium ex duobus
      uel
      pluribus sonis aptatum Dyesis est spatia quedam et deductione modulandi atque uergentes
      de
      uno in alterum sonum Tonus est acuta enunctiatio uocis Est enim armonie differentia
      et
      quantitas in uocis accentu uel tenore consistit Cuius genera in quindecim partibus
      musici
      diuiserunt Ex quibus hyperlidius nouissimus et acutissimus. ypodorius omnium graussimus Cantus est inflexio uocis Nam sonus directus est Precedit autem
      sonus
      cantum Arsis est uocis eleuatio hec est cantum initium Thesis est uocis positio hec
      est
      finis Suaues uoces sunt subtiles et spisse clare atque acute Perspicue uoces sunt
      que
      longius prothrauntur ita ut omnem continuum impleant locum. sicut clangor tubarum
      Subtiles
      uoces sunt quibus non est spiritus qualis est infantium uel mulierum uel egrotantium
      sicut
      in neruis Que enim subtilissime corde sunt subtiles ac tenues sonos emictunt Pingues
      uoces
      sunt quando spiritus multus simul egreditur sicut uirorum Acuta uox est tenuis alta
      sicut in
      cordis uidemus Dura uox est que uiolenter emictit sonos sicut tonitruum sicut incudis
      sonus
      quotiens in durum malleus percutitur ferrum Aspera uox est rauca que dispergitur per
      minutos
      et dissimile pulsus Ceca uox est que mox ut emissa fuerit conticescit atque suffocata
      nequaquam longius producitur sicut est in infictilibus. Vinnolata uox est mollis atque
      flexibilis et uinnolata dicta a uinno hec est cincinuo molliter flexo. Perfecta autem
      uox
      est alta. suauis. et clara. alta ut in sublimi sufficiat clara ut aures adimpleat
      Suauis ut
      animos audientium blandiat Si ex hijs aliquid defuerit uox perfecta non erit.</p>
   <p>De secunda diuisione musice que uocatur organica. VIII.</p>
   <p>Secunda est diuisio organica in hijs que spiritu reflante
      completa in sonum uocis animatur ut sunt tube calami. fistule organa pandoria et hijs
      similia instrumenta Organum uocabulum est generale uasorum omnium musicorum Hec autem
      cui
      folles adhibentur alio Greci nomine appellant. Vt autem organum dicatur magis ea uulgaris
      est Grecorum consuetudo Tuba primum a Tyrrenis inuenta de quibus Virgilius Tirrenusque
      tube
      mugire per ecthera clangor Adhibebatur autem non solum in prelijs sed in omnibus festis
      diebus propter laudis uel gaudij claritatem Vnde et in psalterio dicitur Canite initio
      mensis tuba in die insignis sollempnitatis uestre Preceptum enim fuerat Iudeis ut
      in initio
      noue lune tuba clangerent quod etiam adhuc usque faciunt. Tibias excogitatas in Frigia
      ferunt has diu quidem funeribus tantum adhibitas mox et sacris gentilium. Tibias autem
      appellatas putant quod primum de ceruinis tibijs cruribusque hinulorum fierent deinde
      per
      abusionem ita ceptas uocari etiam que non de cruribus ossibusue essent Hinc et tibicem
      quasi
      tibiarum canus Calamus nomen est proprium arboris a calendo idest fundendo uoces uocatus.
      Fistulam quidam putant a Mercurio inuentam. alij a fauno quem Greci uocant Pan. Nonnulli
      etiam ab idem eam pastore Agrigentino ex Sicilia. fistula autem dicta quod uocem emictat.
      Nam phos Grece uox. stolia missa appellatur. Sambucam musicis species est simphoniarum
      est
      enim genus ligni fragilis unde tibie componuntur. Pandorius ab inuentore uocatus de
      quo
      Virgilius Pan primus calamos cera coniungere plures instituit. Pan curat oues ouiumque
      magister. Fuit enim Pan apud gentiles deus pastoralis qui primum dispares calamos
      ad cantum
      aptauit et studiosa arte composuit.</p>
   <p>De tertia diuisione musice que rithmica nuncupatur. IX.</p>
   <p>Tertia diuisio est rithmica pertinens ad neruos et ad pulsus
      cui dantur species cytharum diuersarum tympanum quoque cimbalum sistrum accetabula
      enea et
      argentea et alia que metallico rigore percussa reddunt cum suauitate
      tinnitum et cefa huiusce modi Cythare ac psalterij repertorum Tubal ut predictum est
      perhibetur. Iuxta autem opinionem Grecorum cythare usus repertus fuisse ab Apolline
      creditur. Forma cythare in initio similis fuisse traditur pectori humano quod uti
      uox ex
      pectore ita ex ipsa cantus ederetur appellataque eadem de causa Nam pectus dorica
      lingua
      cytharam uocari. Paulatim autem plures eius species extiterunt. ut psalteria. lire.
      barbite
      fenices. et pectides et diuersa musicorum uasa que nunc nimis longum est per singula
      et
      quasi specialia differenter enarrare et que dicuntur indice et feriuntur a duobus
      simul.
      Item alie atque alie et quadrata forma uel trigonali Cordarum etiam et numerus si
      multiplicatus est non mutatur genus Veteres autem cytharam fidiculam uel fidicem
      nominauerunt quia tam concinunt inter se corde eius quam bene conueniat inter quos
      fides sit
      Antiqua autem cythara septem cordis erat Vnde et Virgilius septem discrimina uocum
      Discrimina autem ideo quod nulla chorda uicine corde similem sonum reddat Sed ideo
      septem
      corde uel quia totam uocem implent uel quia septem motibus sonat celum Cordas autem
      dictas a
      corde quia sicut pulsus est cordis in pectore ita pulsus corde in cythara. Has primus
      Mercurius excogitauit idemque prior in neruos sonum distincxit. Psalterium quod uulgo
      canticum dicitur a psallendo nominatur quod ad eius uocem chorus consonando respondeat
      est
      autem similis cythare barbarice in modum delte lictere Sed salterij et cythare hec
      differentia est quod psalterium lignum illud concauum unde sonus redditur superius
      habet et
      deorsum feriuntur corde et desuper sonant Cytharam non concauitatem ligni inferius
      habet
      Psalterium autem Hebrei decacordon usi sunt propter numerum decalogi legis Lira dicta
      apo to
      lyrin idest a uarietate uocum quod diuersos sonos efficiat Liram primum a Mercurio
      inuentam
      fuisse dicunt hoc modo Cum regrediens Nilus in suos meatus uaria in campis reliquisset
      animalia relicta etiam testudo est Que cum putrefacta esset et nerui eius remansissent
      extenti intra corium percussa a Mercurio sonitum dedit cuius specie Mercurius liram
      fecit et
      Orpheo tradidit qui eius rei maxime erat studiosus. Vnde et existimatur eadem arte
      non
      tantum feras sed ex saxa atque siluas cantus modulatione applicuisse. Hanc musici
      propter
      studij amorem et carminis laudem etiam inter sidera suarum fabularum commentis collocatam
      esse fincxerunt. Timpanum est pellis uel corium ligno ex una parte extentum est enim
      pars
      media simphonie in similitudinem cribri Timpanum autem dictum quod medium est. unde
      et
      margaritum medium timpanum dicit et ipsum ut simphonia ad uirgulam percutitur Cimbala
      et
      acetabula quedam sunt que percussa inuicem se tangunt et faciunt sonum dicta autem
      cimbala
      quia cimballematia simul percutiuntur cin enim Greci dicunt cimbala ballematia Systrum
      est
      ab inuentrice uocatum Ysis enim regina Egyptiorum id genus inuenisse probatur Iuuenalis.
      Ysis et irato feriat mea limina systro Inde et hoc mulieres percutiunt quia inuentrix
      huius
      generis mulier Vnde et apud Amazonas systro ad bellum feminarum exercitus uocabatur
      Tintinabulum de sono uocis nomen habet sicut sicut et plausus manuum stridor ualuarum
      Simphonia uulgo appellatur lignum cauum ex utraque parte pelle extentum quam uirgulis
      hinc
      et inde musici feriunt sicque in ea ex concordia XXII. scilicet cordarum grauis et
      acuti
      soni suauissimus cantus.</p>
   <p>De numeris musicis. X.</p>
   <p>Numeros autem secundum musicam ita queris Positis extremis ut
      puta .VI. et decies et dipondius et uides quot monadibus superetur .VI. ad .XII. et
      sex
      monadibus ducis per quadratum sexies seni faciunt .XXXVI. Coniungis extrema
      illa prima VI. ad XII. simul efficiunt .XVIII. Partiris tricies sexies per decies
      octo
      efficit dipondius Hos iungis cum summa minore idem sexies erunt octo et erit medium
      VI. et
      XII. Qua propter octo superant .VI. duabus monadibus idest tertia de .VI. superantur
      .VIII.IIII. monadibus tertia portione Qua parte ergo superant scilicet octo eadem
      superatur
      sed hec ratio scilicet musica quemadmodum in mundo est ex uolubilitate circulorum
      ita et in
      microcosmos in tantum preter uocem ualet ut sine ipsius scilicet uocis perfectione
      etiam
      metra consistunt in arsi et thesi idest in eleuatione et positione.</p>
   <p>De octo tonis.</p>
   <p>GRegorius presul meritis et nomine dignus Vnde genus duxit
      summum conscendit honorem Renouauit monumenta patrum Tunc composuit hunc librum seu
      libellum
      musice artis scole cantorum et anni circulum Autenti proti antiphona In lege Responsorium
      Da
      michi domine plagis proti antiphona Scuto bone Responsorium De ore leonis Autenti
      deuteri
      antiphona Spiritum rectum Responsorium Adaperiat Plagis deuteri antiphona Ambulabat
      in
      conspectu Responsorium Sufficiebat Autenti triti antiphona Constitues eos Responsorium
      Multitudinem dierum Plagis triti antiphona O admirabile commercium Responsorium Ecce
      iam
      uenit Autenti detrarti antiphona Dixerunt discipuli Responsorium Gaudebunt labia Plagis
      terti antiphona Natus est nobis Responsorium Iste homo Primus eorum protus uocatur
      quod
      nomen apud nos primus significat Vnde et prothomartir Abel in lege ueteri In noua
      autem
      Stephanum dicimus prothomartirem Secundus est deuterus idest secundi Sic autem eadem
      greca
      lingua capitulatio uocatur Inde et deuteronominum idest secunda lex uel leges latine
      nominantur Tertius tritus dicitur qui similiter eo quod tertius est in ordine triti
      nuncupatur nomine. Quartus tetrardus qui eodem quo et ceteri ordine sui uocabulum
      sumpsit
      qui uidelicet quartum principatum locum obtinuit tetra enim grece quatuor dicuntur
      Vnde et
      nomen dei tetragramaton eo quod quatuor litteris ascribitur Inde et trarcha idest
      quartus
      princeps regni Plagi autem ex coniunctione dicuntur omnes quatuor quod nomen significare
      dicitur latus uel pars. siue interiores eorum quod licet quasi quoddam latus uel quedam
      partes eorum ab eis ex tono non recedunt et inferiores quod sonus eorum pressior que
      superior deprehendit</p>
   <p>De autentico protho.</p>
   <p>Autentus protus habet plures uarietates Denique introitum
      uarietatesque in semetipso continet tres due prima est hec Gaudete in domino ad cuius
      initium recte finis uersiculi redundat et adequatur ei nec erigit sursum neque deponitur
      deorsum. Secunda est hec Sapientia sanctorum Cuius uersiculi finis in altum leuatur
      Tertia
      est hec Suscepimus deus in qua ultima uox in sublime possit aptari introitum quod
      est Neoma
      Neoma enim hec sunt puncti quinque quot puncti faciunt unam neomam duo uel tres uel
      quinque
      nam amplius nec sursum nec infra nisi puncta aut duo aut tria aut quinque faciunt
      neomam.</p>
   <p>Explicit tractatus de musica beati Ysodori Yspalensis
      episcopi.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Cogor a te ut tibi dardane de aliis generibus musicorum sicut res docet quae
      vel visione vel auditu comprobavi brevi sermone simplicique respondeam. Alia enim
      per rerum
      absentiam conleptare vel fatescere ad lucidum proferre non possum, quia uniuscuiusque
      peritia secundum ingenium eius est. Quae autem possunt narrari libenter explicabuntur.</p>
   <p>Primo omnium ad organum eo quod maius esse his in sonitu et fortitudine nimia
      computatur clamoris veniam. De duabus elephant[or]um pellibus concavum coniungitur,
      et per
      XII fabrorum sufflatoria compensatum per XII cicutas aereas in sonitum nimium quasi
      in modum
      tonitrui concitatur, ita ut per mille passus sine dubio sensibiliter, aut eo utique,
      amplius
      audiatur, sicut apud hebraeos de organis, quae ab hierusalem usque ad montem oliveti
      et
      amplius sonanter audiuntur comprobatur. Duo organi genera a plerisque esse dicuntur.
      Primum
      est quod praediximus. Et aliud quod de peregrinatione israelitici populi apud babilonios
      inscribitur dicentis. Super flumina babilonis, recitaturque usque organa nostra. Hoc
      totum
      spiritaliter Christi evangelium significat, quod et illud duabus pellibus id est duarum
      legum asperitate coniungitur per XII sufflatoria fabrorum, id est patriarcharum et
      prophetarum. Per XII cicutas aereas id est per apostolos sonum nimium emittit, sicut
      scriptum est. Vox tonitrui tui in rota. Per mille passuum id est per festum numerum
      X
      verborum legis impletur sonus eius. In salicibus id est per laborem uniuscuiusque
      doctoris
      labiorum evangelium praedicatur.</p>
   <p>Tuba itaque de qua in danihele scribitur. Cum audieritis vocem tubae,
      fistulae et citharae, et reliqua, diversis formis ac figuris efficitur. Aliter enim
      est tuba
      congregationis populi, aliter conductionis, aliter victoriae, aliter conclusionis
      civitatum,
      aliter persequendi inimicos. Tuba autem consuetudinis apud rerum peritissimos hoc
      modo
      intelligitur. Tribus fistulis aereis in capite angusto inspiratur. In capite lato
      per IIII
      vociductas aereas, quae per aereum fundamentum ceteras voces producunt. Mugitum nimium
      vehementissimumque profert. Ita evangelium terna confessione trium personarum sanctae
      trinitatis in capite angusto, id est in nativitate christi divinitate inspiratur,
      et per
      IIII vociductas aereas, id est per IIII evangelistas. Per aereum fundamentum, id est
      per
      stabilitatem fidei et operum, in totum orbem vocem nimio clamore, quasi in modum tubae
      congregationis fortiter permittit.</p>
   <p>Fistula quoque artis esse musicae sicut simfonides earum reum adfirmat
      repertor. Ita quasi bunibulum aereum ductile quadratum latissimumque quasi in modum
      columnae
      cum fistulo aereo ferreoque commixto atque in medio concusso, quod in ligno alto speciosoque
      formato superiori capite constringitur. Altero capite deorsum dimisso sed terram non
      tangit,
      a plerisque putatur, et per singula latera XII bunibula aerea, cum XII fistulis in
      medio
      positis in catenis fixis dependent. Id est tres bunibula uno in latere per circuitum
      utique
      figuntur. Et concitato primo bunibulo, et concitatis bunibulorum XII fistulis in medio
      positis clamorem magnum fragoremque nimium supra modum simul proferunt. Bunibulum
      itaque cum
      fistulo id est doctor in medio ecclesiae est cum spiritu sancto loquitur in ea.
      Constringitur in ligno alto id est in christo, qui a sapientibus ligno vitae comparatur.
      In
      catena id est in fide, et non tangit terram, id est opera carnalia. Duodecim bunibula
      id est
      XII apostoli, cum fistulis id est cum divinis eloquiis.</p>
   <p>Cythara vero de qua in XLII psalmo scriptum est. Confitebor tibi in cythara
      deus deus meus. Propriae consuetudinis apud hebraeos quae cum chordis XXIIII quasi
      in modum
      deltae litterae sicut peritissimi tradunt, utique componitur, et per digitos pindarii
      variis
      vocibus tinnulisque accepidis in diversos modulos concitatur. Cythara autem de qua
      sermo
      est, ecclesiam spiritaliter quae cum XXIIII seniorum dogmatibus trinam formam habens
      quasi
      in modum deltae litterae per fidem sanctae trinitatis manifestissime utique significat,
      et
      per manus petri apostolici qui praedicator illius est, in diversos modulos veteris
      et novi
      testamenti, aliter in littera, aliter in sensu figuraliter concitatur.</p>
   <p>Psalterium quod hebraice nablum, grece autem psalterium, latine laudatorium
      dicitur, de qua in LIIII psalmo scribitur. Exsurge psalterium et cythara. Non quasi
      in modum
      cytharae sed quasi in modum clipei quadrati confirmatur cum cordis, sicut scriptum
      est: In
      psalterio X cordarum psallite illi. Sed hinc inde cordae eius contrariae sunt ut se
      surgentem ab inferis ad caelorum regna per indicium manuum concitantis ab imo in altum
      significarent. Psalterium itaque cum X cordis, ecclesia cum X verbis legis contrariis
      contra
      omnem heresim quadrata per quattuor evangelia intellegitur.</p>
   <p>Sambuca itaque etiam apud peritissimos hebreorum ignota res est. Antiquis
      autem temporibus apud caldeos fuisse repperitur. Sicut scriptum est. Cum audieritis
      vocem
      tubae, fistulae, citharae, et sambucae. Buca vero tuba apud hebreos. Deinde per diminutionem
      bucina dicitur. Sam autem sol apud hebreos interpretatur. Unde dicitur samson sol
      eorum.
      Propter hoc sambuca apud eos scribitur, quia multa corticem alicuius arboris putant
      esse, et
      per sobilitatem mellis lignei ac nobilitatem quasi in modum tubae de ramis arboris
      moveri
      potest. Arescit enim secundum communem consuetudinem, tipus eorum qui in bonis suis
      dominum
      laudant, et in tempore frigoris id est in tempore tribulationis et persecutionis eum
      laudare
      non possunt, propter infidelem vitam abundantiae divitiarum suarum.</p>
   <p>Timpanum paucis verbis explicari oportet quia minima res est, eo quod in manu
      mulieris portare potest, sicut scriptum est in exodo. Sumpsit autem maria prophetissa
      soror
      aaron timpanum in manu sua, et est quasi tuba cum uno fistulo in capite angusto per
      quod
      inspiratur, id est sapientia minima legis veteris in manu iudaeorum synagogae antiquis
      temporibus fuit.</p>
   <p>Chorus quoque pellis simplex est cum duabus cicutis aereis et per primam
      inspiratur, per secundam vocem emittit. Typus est populi prioris qui per angustam
      intelligentiam legem acceperat, et per angustam voluntatem praedicationis, omnia infirmiter
      nuntiavit. Si autem terrena sapienter ac diligenter respiciamus, spiritaliter ac mystice
      intelligenda sunt.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[INCIPIT PROLOGUS]</p>
   <p>Petistis obnixe, karissimi fratres, quatenus paucas vobis de Musica
      regulas traderem, atque eas tantummodo, quas et pueri vel simplices sufficiant capere,
      quibusque ad cantandi perfectam peritiam velociter, Deo adjuvante, valeant pervenire.
      Quod
      ideo petistis quia posse fieri ipsi audistis et vidistis, certisque indiciis comprobastis.
      Vobiscum quippe positus tantum cooperante Deo per hanc artem quosdam vestros pueros
      ac
      juvenes docui, ut alii ex eis triduo, alii quatriduo, quidam vero unius hebdomadae
      spatio
      hac arte exercitati, quam plures antiphonas, non audientes ab aliquo, sed regulari
      tantummodo descriptione contenti per se discerent et post modicum indubitanter proferrent.
      Non multis preterea evolutis diebus primo intuitu et ex improviso, quicquid per musicas
      notas descriptum erat, sine vitio decantabant; quod hactenus communes cantores facere
      potuerunt dum plurimi eorum quinquaginta jam annis in canendi usu et studio inutiliter
      permanserunt.</p>
   <p>Sollicite quoque ac curiosissime investigantibus, an per omnes cantus nostra
      doctrina valeret, assumpto quodam fratre, qui ad comparationem aliorum cantorum videbatur
      perfectus, antiphonarium sancti Gregorii diligentissime cum eo investigavi in quo
      pene omnia
      regulariter stare inveni, pauca vero quae ab imperitis cantoribus erant vitiata, non
      minus
      aliquorum cantorum testimonio, quam regulae sunt auctoritate correpta. Rarissime tamen
      et in
      prolixioribus cantibus voces ad alium tonum pertinentes, id est superfluas elevationes
      vel
      depositiones contra regulam invenimus. Sed quia illos cantus omnium usus unanimiter
      defendebat, emendare non praesumpsimus. Sane per singulos notavimus, ne veritatem
      regulae
      quaerentes dubios redderemus. Quo facto majori desiderio accensi vehementissimis precibus
      ac
      monitis institistis, quatenus ad honorem Dei ac sanctissimae Genitricis ejus Mariae,
      in
      cujus venerabili coenobio ista fiebant, et regulae fierent, tamquam utilibus notis
      totum
      antiphonarium cum tonorum formulis describeretur.</p>
   <p>De vestris igitur meritis precibusque confidens et communis patris
      gratissima praecepta suscipiens, hoc opus intermittere nec volo nec valeo. Est autem
      apud
      sapientes hujus seculi valde difficilis et ampla hujus artis doctrina. Cuicumque autem
      ita
      placuerit multo labore excolat atque circumeat campum. Qui autem hoc parvum Dei donum
      ab
      ipso perceperit, simplici cum pace satiabitur fructu. Ut autem haec melius intellegatis
      et
      necessaria pro vestra voluntate accipiatis, unus vestrum ad interrogandum vel colloquendum
      accedat, cui prout Dominus donaverit, respondere non neglegam.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Ejusdem Guidonis Aretini De sex motibus vocum ad se invicem et dimensione
      earum.</p>
   <p>Incipit de sex motibus vocum ad se invicem et dimensione earum.</p>
   <p>Omnibus ecce modis descripta relatio vocis.</p>
   <p>Est tonus, in numeris superantur ut octo novenis;</p>
   <p>Semitonus cujus de nomine nomen ademit;</p>
   <p>Ditonus atque senis, diatessaron omne retinebunt:</p>
   <p>Idque facit notum quadro discrimine totum.</p>
   <p>Cui superadde tonum, videas diapente sonorum;</p>
   <p>Atque tribus fissum totum signabit idipsum.</p>
   <p>In medio summe diapason nectis utrumque,</p>
   <p>Namque sonum duplicem simplo se reddit eumdem.</p>
   <p>Adde duplex senos videas motus diatriton</p>
   <p>Ditonus et semis, quia ditonus alter habetur.</p>
   <p>Motibus his cursum faciet sine musica nullum.</p>
   <p>Est aliquid factum, numero modulante, relatum,</p>
   <p>Idque latet fixum, patet intendendo remissum.</p>
   <p>[De modis qui vulgo tropi dicuntur]</p>
   <p>Est modus ad reliquos phtongi collatio phtongos;</p>
   <p>Dant collata modum sibimet discrimina vocum;</p>
   <p>Quam tonus atque semis sequitur vox protus habetur:</p>
   <p>Deuterus et tritus quid si sapit ordo vicinus;</p>
   <p>Hisque tono tantum placuit differre tetrardum;</p>
   <p>Ditonus et semis cujus mox jura sequuntur.</p>
   <p>Musica vox horum nulla est sine lege modorum,</p>
   <p>Quos tantum vulgus sentit de fine petulcus.</p>
   <p>De divisione modorum</p>
   <p>Quatuor autenti plagas geminantur adeptis.</p>
   <p>Ni quartus simplex septem discrimina firmet;</p>
   <p>Unde poeta canit: septum discrimina vocum,</p>
   <p>Septimus octavo similis quapropter adhesit.</p>
   <p>Ex quibus authenti grave sunt discrimen adepti,</p>
   <p>Cum plage voces tenues cupiantque minores;</p>
   <p>In quibus ad modicum tamen et collatio distat.</p>
   <p>Quos si forte duos uni vis scribere voci,</p>
   <p>Quatuor in reliquis primatum delta tenebit.</p>
   <p>[De concordia sonorum]</p>
   <p>Enthymema sonos claudit, signatque remotos</p>
   <p>Concordant flexu diatessaron addita nexum;</p>
   <p>Comparat intentos diapente relatio gressus,</p>
   <p>Sustenet ambarum spatium diapason, et harum;</p>
   <p>Refert alterius cum suscipit altera vires.</p>
   <p>Unde duo signum variant loca cujus ad ipsum.</p>
</div>
</main>

</body>
</html>

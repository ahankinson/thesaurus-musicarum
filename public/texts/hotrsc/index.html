<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Regulae Hothbi supra contrapunctum</p>
   <p>Fa 34 (33)</p>
   <p>Quamvis species sive consonantiae discantus infinitae sint, tamen in
      praesentiarum communiter novem utendae reperiuntur, videlicet unisonus, tertia, quinta,
      sexta, octava, decima, duodecima, tertia decima, et quinta decima. Quarum quinque
      dicuntur
      esse perfectae et quatuor imperfectae, alternatim procendendo: id est, unisonus, quinta,
      octava, duodecima, et quinta decima sunt perfectae; imperfectae vero sunt tertia,
      sexta,
      decima, et tertia decima. Quibus dantur 8 regulae, quarum 4 dicuntur essentiales et
      4
      accidentales, ante quarum declarationem duo vitia sunt intelligenda et deinde removenda.
      Quorum primus est [sqb] quadrum contra b rotundum et f, ac b rotundum contra e cantare,
      et e
      contrario; secundum vitium est reditiones specierum nimis cantare: istis retro spretis,
      declarandae sunt 8 regulae supradictae.</p>
   <p>Quarum prima est: discantum incipere et finire per consonantias
      perfectas. Secunda est: quando cantus planus sive tenor est gravis, contrapunctum,
      sive
      discantum cantare acutum, et e contrario; et si tenor sit mediocris, contrapunctus
      sit etiam
      mediocris. Tertia est: quando tenor in eodem loco firmiter manet, discantum move,
      et e
      contrario. Quarta regula: unam notam discantus iuxta praecedentem ponere, et absque
      intervallo si fuerit possibile. Et istae dicuntur regulae essentiales.</p>
   <p>Regularum vero accidentalium prima est: cantare duas vel plures
      consonantias perfectas dissimilles tam ascendendo quam descendendo. Secunda est: duas
      vel
      tres vel plures consonantias tam similles quam dissimilles cantare tam
      ascendendo quam descendendo. Tertia regula est: cantare discantum per gradum tam ascendendo
      quam descendendo, quando tenor movetur per saltum per consonantias perfectas. Quarta
      regula
      est: quando tenor movetur per gradum tam ascendendo quam descendendo, similiter potest
      se
      movere discantus. Et istae regulae dicuntur accidentales.</p>
   <p>Sunt et duo regulae appellate placabiles quae dantur gradibus. Quarum
      prima datur gradibus descendentibus, secunda vero ascendentibus. Prima est quod si
      volumus
      in fine alicuius gradus ascendentis facere unam quintam, ante eam debemus facere unam
      tertiam vel plures secundum quantitatem gradus. Si volumus facere octavam, ante eam
      debemus
      ponere sextam vel plures secundum quantitatem gradus. Si duodecimam, ante eam debemus
      facere
      decimam vel plures. Si quintam decimam, ante eam debemus facere tertiam decimam vel
      plures.</p>
   <p>Secunda regula est quod si volumus in fine alicuius gradus ascendentis
      facere unisonum, ante eum debemus facere tertiam vel plures secundum quantitatem gradus
      ascendentis. Si volumus facere quintam, ante eam debemus facere unam octavam. Si octavam,
      ante eam debemus facere decimam.</p>
   <p>Sed quoniam per anglicos iste modus canendi vocatur discantus
      visibilis, modum infra quatuor lineas illum videre docebo, cui modo dantur novem
      regulae.</p>
   <p>Prima regula est: octavam ponere aequalem tenori. Secunda est: ponere
      sextam sub tenore per tertiam. Tertia est: ponere quintam sub tenore per quartam.
      Quarta
      est: ponere tertiam sub tenore per sextam. Quinta est: ponere unisonum sub tenore
      per octavam. Et istae regulae sunt de octava inclusive subtus.</p>
   <p>Sexta est: ponere decimam per tertiam sub tenore. Septima est: ponere
      duodecimam per quintam supra tenorem. Octava est: ponere tertiam decimam per sextam
      supra
      tenorem. Nona est: ponere quintam decimam per octavam supra tenorem. Et istae regulae
      sunt
      de octava supra exclusive.</p>
   <p>Unde octava dicitur consonantia media in qua, incipiendo et sursum
      ascendendo per rectam lineam, consonantias inveniemus. Si consonantias infra octavam
      volumus, retro numerando consonantias inveniemus. Et sic finis.</p>
</div>
</main>

</body>
</html>

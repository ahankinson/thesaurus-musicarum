<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. Trianguli et Scuti Declaratio de Proportionibus musicae mensurabilis.</p>
   <p>Cap. I De primis figuris quadratis et sex speciebus notarum ab eisdem
      compositis</p>
   <p>2. Ad habendam notitiam perfectam artis musicae mensurabilis, sciendum
      est quod ad laudandum trinum Deum et unicum tres sunt species figurarum quadratarum,
      ex
      quibus sex species notarum simplicium formantur. 3. Ex maxima quadrata solum una species
      constat quae larga vocatur. 4. Ex media quadrata duae species fiunt, scilicet brevis
      et
      longa. 5. Ex suprema quadrata tres species fiunt, scilicet semibrevis, minima et simpla.</p>
   <p>6. Ex praedictis apparet quod plures non poterint convenienter
      assignari species notarum. 7. Haec omnia in parva figura trium notarum quadratarum
      et in
      scuto subsequente sex notarum simplicium patent.</p>
   <p>8. Tres primae species, quae prima figura vocatur.</p>
   <p>Sex species simplices, quae secunda figura vocatur.</p>
   <p>1. Cap. II De variatione sex specierum notabilium et modo perfectionis
      et imperfectionis earundem in figura trianguli</p>
   <p>2. Cum sex sunt species notarum simplicium prout ostensum est in scuto,
      sciendum est quod praeter simplam quam impartibilem dico quia solam unitatem significat,
      quinque aliae species variantur secundum diversam appositionem punctorum et puncti
      carentiam.</p>
   <p>3. Prima regula est talis: omnis nota praeter simplam in praedicta
      figura triangulare puncto carens omnino imperfecta est.</p>
   <p>4. Secunda regula est: omnis nota quae supra se punctum habet semel
      perfecta dicitur quia ipsa perfecta est ex propinqua nota oblique ascendente, id est,
      tres
      tales valet; vel quia minima perfecta, quae est prima perfecta species, in compositionem
      ejus cadit.</p>
   <p>5. Tertia regula est: omnis nota quae sub se punctum habet bis perfecta
      dicitur quia et ipsa et proxima oblique ascendens perfectae sunt, sicut prius, aut
      quia tam
      semibrevis quam minima perfecta in compositionem ejus cadunt.</p>
   <p>6. Quarta regula est: omnis nota quae supra se et sub se simul punctum
      habet ter perfecta dicitur quia ipsa cum duabus proximis speciebus oblique ascendentibus
      perfecta est; vel quia brevis, semibrevis et minima omnino perfectae in compositionem
      ejus
      cadunt.</p>
   <p>7. Quinta regula est: omnis nota quae sub se duo puncta simul habet
      quater perfecta vocatur quia ipsa et tres proximae species oblique ascendentes
      perfectae sunt; aut quia longa, brevis, semibrevis et minima omnino perfectae in
      compositionem ejus cadunt.</p>
   <p>8. Sexta regula talis est: omnis nota quae post se punctum habet omnino
      perfecta dicitur quia ipsa et omnes notulae oblique ab ea ascendentes omnino perfectae
      sunt,
      praeter simplam impartibilem.</p>
   <p>9. Haec omnia in trianguli figura patent quae tertia figura
      vocatur.</p>
   <p>1. Cap. III De proportione notarum ad invicem in figura trianguli
      praedicta.</p>
   <p>2. Praeterea sciendum est quod per modum numeri, id est arithmetice
      procedendo, descendimus a simpla usque ad largas, sed per modum musicae mensurabilis
      ascendimus a largis dividendo usque ad simplam impartibilem.</p>
   <p>3. Si igitur a qualibet larga in figura trianguli directe sursum
      ascendamus usque ad notam supremam sui gradus in linea superiori obliqua, duplares
      facimus,
      id est, quaelibet nota dupla est respectu notae superioris sibi proximae.</p>
   <p>4. Si vero a basi trianguli, id est a qualibet larga, usque ad
      quamlibet notam sibi correspondentem in linea sinistra trianguli oblique ascendamus,
      triplares facimus, id est, quaelibet nota inferior tripla est respectu notae superioris
      sibi
      proximae.</p>
   <p>5. Si autem a qualibet perfecta in linea dextera trianguli usque ad
      quamlibet imperfectam in linea sinistra ejusdem directe recurramus, sexquealteras
      facimus,
      id est, quaelibet nota valet sibi proximam et ejus medietatem.</p>
   <p>6. Si etiam a latere trianguli sinistro et ab ejus basi similiter
      oblique ascendamus usque ad notas et spatia lineae trianguli dexterae, sexquetertias
      facimus, id est, quaelibet nota inferior valet sibi proximam et ejus tertiam partem.</p>
   <p>7. Ex praedictis apparet quod in latere dextero trianguli sunt quinque
      notae omnino perfectae. 8. In latere sinistro sunt quinque notae omnino imperfectae.
      9.
      Decem vero mediae inter latera praedicta ac etiam in basi similiter sunt perfectae
      et
      imperfectae respectu notarum diversarum.</p>
   <p>10. Haec omnia per numeros in figura trianguli descriptos apparent.</p>
   <p>11. In angulo superiori hujus trianguli ponitur simpla quae nec
      perfecta nec imperfecta dicitur, quia impartibilis est. 12. In angulo dextero ponitur
      nota
      omnino perfecta. 13. In angulo sinistro ponitur nota omnino imperfecta.</p>
   <p>14. Sed notandum quod simplae solis vocalibus sunt aptandae, quia
      indivisibles sunt. 15. Et nullo modo syllabae apponantur, nisi plures super eandem
      syllabam
      concurrant, quia syllabae divisibiles sunt, et ideo non sunt minimis simpliciter
      proportionales.</p>
   <p>1. Cap. IV. De varietate pausarum et earum diffinitione</p>
   <p>2. Circa pausationes sciendum est quod singulae pausae singulis notis
      in figura trianguli suprapositis correspondent in valore. 3. Unde et pausae non punctuatae
      notis non punctuatis correspondent in valore. 4. Pausae vero punctuatae similiter
      suis notis
      correspondent in valore. 5. Ideo notulae suprapositae sunt in figura pausarum ut cuilibet
      pateat evidenter quae sint pausae hujusmodi notarum et etiam diversitas pausarum per
      appositionem punctorum; et ideo quot sunt notae in circulis trianguli, tot sunt pausae
      eis
      correspondentes et non plures, ut patet in figura ex altera parte scripta.</p>
   <p>6. Explicit trianguli et scuti declaratio de proportionibus musicae
      mensurabilis</p>
   <p>[CSM12:60; text: Tres primae species quae prima figura vocatur, Sex
      species simpliciter quae secunda figura vocatur] </p>
   <p>[CSM12:61; text: Duplares, Triplares, Proportio sexquealtera, omnino
      imperfectae, semel perfectae, bis perfectae, ter perfectae, quater perfectae, omnino
      perfectae, 1, 2, 3, 4, 6, 9, 8, 12, 18, 27, 16, 24, 36, 54, 81, 32, 48, 72, 108, 162,
      243] </p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>INCIPIT COMPENDIUM ARTIS MOTECTORUM MARCHECTI EDITUM A FRATRE PETRO CAPUANO DE
      AMALFIA</p>
   <p>1 Quoniam tocius nove artis motectorum difficultas circa temporum
      varietatem et semibrevium figuracionem acceditur, igitur de ipsorum temporum diversitate
      et
      semibrevium figuracione cuiusdam mei amici precibus inclinatus sub brevitate dicere
      destinavi. Non ex me ipso aliquid novi, [sed] secundum quod Marchectus cantor egregius
      et
      istius artis rector dispendio compilavit, ego Petrus de Amalfia cantorum minimus sub
      compendio declarabo.</p>
   <p>2 Unde sciendum est, quod tempus secundum generalem sui accepcionem est
      mora motus mutabilium rerum. Que quidem mora aut est longa aut est brevis, si longa
      aut
      perfecta aut inperfecta. Si perfecta et sic habemus tempus perfectum, quod constat
      ex
      duodecim minimis semibrevibus, quod alio nomine nuncupatur duodenarium. Si vero fuerit
      mora
      inperfecta habemus tempus inperfectum, quod ex octo semibrevibus minimis construitur
      et alio
      nomine nuncupatur octonarium. Si vero mora fuerit brevis et sic habemus tempus breve,
      quod
      ex quatuor minimis perficitur et aliter nuncupatur quaternarium nec non
      inperfectissimum.</p>
   <p>3 Diviso tripliciter tempore, videndum est de figura semibrevium et
      valore ipsarum.</p>
   <p>Unde notandum est, quod secundum Marchectum tribus modis quelibet semibrevium
      figuratur: aut enim figuratur sine cauda sive tractu et tunc vocatur minor, aut cum
      cauda
      sive tractu et tunc distingue, aut cum cauda ex parte inferiori et tunc vocatur maior,
      aut
      cum cauda ex parte superiori et tunc minima nuncupatur:</p>
   <p>[Scd,S,M]</p>
   <p>4a Sequitur de valore ipsarum et primo de semibrevibus temporis
      perfecti.</p>
   <p>Ubi est advertendum, quod si maior primo loco ponatur et deinde minor
      cum temporis divisione post se inmediate sequatur, maior valet duas partes temporis
      perfecti
      id est octo minimas, et minor terciam partem id est quatuor minimas, ut hic:</p>
   <p>[Scd,S]</p>
   <p>Si vero maior precedat et due minores cum divisione temporis post se
      inmediate sequantur, maior valet sex minimas, et prima minor duas, et ultima quatuor,
      et sic
      fiunt duodecim et perficitur tempus, ut hic:</p>
   <p>[Scd,S,S,pt,Scd,S,S]</p>
   <p>Si vero maior primo loco ponatur et tres minores post ipsam sequantur,
      prima id est maior valet dimidiam partem temporis perfecti, et relique tres minores
      erunt
      equales et valebunt alteram partem dimidiam temporis perfecti, ut hic:</p>
   <p>[Scd,S,S,S,pt,Scd,S,S,S]</p>
   <p>Item si due minores precedant et maior sequatur, tunc minores erunt
      equales et maior valebit octo minimas ut hic:</p>
   <p>[S,S,Scd,pt,S,S,Scd]</p>
   <p>Si vero due maiores precedant et una minor sequatur, tunc prima maior valebit
      sex minimas, et secunda quatuor, et minor duas, et sic completur tempus, ut hic:</p>
   <p>[Scd,Scd,S,pt,Scd,Scd,S]</p>
   <p>Item ubicumque invenimus maiorem aliter quam superius sic notata,
      valebit quatuor minimas, ut hic:</p>
   <p>[Scd,S,S,Scd]</p>
   <p>4b Dicto de valore maiorum caudatarum, dicendum est de valore earundem
      cum non caudantur.</p>
   <p>Unde sciendum est, quod si reperiantur due semibreves secundum figuras
      minores, secundum valorem erunt maiores et inequales, nam prima valebit terciam partem
      temporis id est quatuor minimas, secunda duas partes id est minimas octo; et idem
      est
      iudicium de hiis que figurantur cum opposita proprietate, ut hic:</p>
   <p>[S,S,pt,S,S,pt,S,S [pt,Lig2cssnod,pt,Lig2cssna]]</p>
   <p>Item [si inveniantur tres, erunt] maiores et equales: valebit omnium
      quelibet ipsarum quatuor minimas, ut hic:</p>
   <p>[S,S,S,pt,S,S,S,pt,S,S,S]</p>
   <p>Item si inveniantur quatuor, tunc due precedentes erunt minores
      secundum valorem, et relique due sequentes erunt maiores, ut hic:</p>
   <p>[S,S,S,S,pt,S,S,S,S]</p>
   <p>Item si inveniantur quinque, tunc precedentes erunt minores secundum
      valorem et equales, et ultima erit maior valens quatuor minimas, ut hic:</p>
   <p>[S,S,S,S,S,pt,S,S,S,S,S]</p>
   <p>Item si sex, omnes erunt equales, ut hic:</p>
   <p>[S,S,S,S,S,S]</p>
   <p>4c Si vero reperiantur plures, oportet quod sint ibi minime que ex
      parte superiori caudantur.</p>
   <p>Ubi est advertendum, quod si una minima [fuerit] post minorem, tunc
      minor valebit tres minimas in quocumque tempore fuerit predicta figuracio designata,
      si vero
      due fuerint minime, minor valebit duas minimas, ut hic:</p>
   <p>[S,M,S,S,M,M,S]</p>
   <p>5 Dicto de valore semibrevium temporis perfecti, nunc videndum est de
      valore semibrevium temporis inperfecti.</p>
   <p>Unde sciendum est, quod tempus inperfectum secundum Marchectum constat
      ex octo minimis, ut supra dictum est.</p>
   <p>Unde si reperiantur due semibreves quarum prima sit maior secunda vero
      minor, maior valet sex minimas et minor duas, ut hic:</p>
   <p>[Scd,S,pt,Scd,S]</p>
   <p>Si vero fuerint anbo [minores], erunt equales: quelibet ipsarum valebit
      quatuor minimas; et idem est iudicium de hiis que figurantur cum opposita proprietate,
      ut
      hic:</p>
   <p>[S,S,pt,S,S,pt,Lig2cssnod,pt,Lig2cssnod,pt,Lig2cssna,pt,Lig2cssna]</p>
   <p>Item si una fuerit maior et due minores, tunc maior valebit quatuor
      minimas sive ante sive retro, ut hic:</p>
   <p>[Scd,S,S,pt,Scd,S,S,pt,S,S,Scd]</p>
   <p>Item si reperiantur quatuor minores, omnes erunt equales, ut hic:</p>
   <p>[S,S,S,S,pt,S,S,S,S]</p>
   <p>Si aliqua minima sit intermixta, minor que precedit minimam valet tres
      minimas, ut hic:</p>
   <p>[S,M,S,S,pt,S,M,S,S]</p>
   <p>Item si due minime sequntur minorem, tunc minor valebit duas minimas,
      ut hic:</p>
   <p>[S,M,M,pt,S,M,M]</p>
   <p>6 Viso de tempore inperfecto, videndum est de tempore brevi, quod
      respectu aliorum inperfectissimum potest dici: constat enim ex quatuor minimis et
      non
      pluribus.</p>
   <p>Unde notandum est, quod in tempore brevi non reperitur semibrevis
      maior, sed tantum minor et minima.</p>
   <p>Et hec due duobus modis variantur, nam aut minor precedit et una minima
      sequitur et e converso, et tunc minor valet tres minimas, ut hic:</p>
   <p>[M,M,M,M,pt,S,M,pt,M,S,pt,M,S]</p>
   <p>aut minor precedit et due minime sequntur et e converso, et tunc minor
      valet duas minimas, ut hic:</p>
   <p>[S,M,M,pt,M,M,S]</p>
   <p>Insuper in isto tempore brevi inveniuntur due minores pro uno tempore,
      et tunc sunt equales, ut hic:</p>
   <p>[S,S,pt,S,S,pt,S,S]</p>
   <p>Et idem [est] iudicium si cum opposita proprietate figurarentur, ut
      hic:</p>
   <p>[Lig2cssnod,Lig2cssnod,Lig2cssna]</p>
   <p>Et hec de arte motectorum Marchecti uniuscuiusque cantoris dubia
      resolventis sub compendio declarata sufficiant.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Compilatio Caroloruhensis</p>
   <p>... ad VIIII. Dyapason et diapente triplo constant, ut II IIII VI. Bis
      dyapason quadruplo perficitur, ut IIII VIII XVI. Dyapente ac diatesseron perficunt
      dyapason,
      ut VI VIII XII.</p>
   <p>Tonus in equa dividi non potest. Quod ut facillime probetur, conferantur
      numeri VIII et VIIII. Hos nullus numerus medius incidit. Qui binario multiplicati,
      fiunt bis
      VIII XVI, bis VIIII XVIII. Inter XVI autem ac XVIII unus naturaliter numerus intercidit
      qui
      est XVII. Igitur XVI ac XVIII collati tonum reddunt cuius proportionem decemseptem
      numerus
      medius non in aequalia partitur. Est enim maior ad XVI, minor ad XVIII. Est tamen
      minor pars
      decimaseptima quam decimasexta. Sed tamen utraque semitonia nuncupantur, non quod
      omnino
      semitonia ex aequo sint media, sed quod semum dici solet, quod ad integritatem usque
      non
      pervenit. Sed inter haec unum maius semitonium nuncupatur, aliud minus.</p>
   <p>Dyapason consonantia constat ex V tonis et duobus semitoniis, quae tamen
      non unum impleant tonum. Dyapente ex tribus tonis ac semitonio. Dyatesseron ex duobus
      tonis
      et semitonio.</p>
   <p>Dyapason in minimo numero efficitur ut I ad II, diapente ut II ad III,
      diatesseron ut III ad quattuor. Tonus ut VIII ad VIIII, semitonium ut CCtiLVI ad CCtosXLIII,
      quod ita probatur. Disponantur ex ordine quattuor termini CXCII CCXVI CCXLIII CCLVI.
      Comparate enim extremitates dyatesseron reddunt. Sed CCXVI ad CXCII comparati tonum,
      CCXLIII
      ad CCXVI comparati rursus alterum tonum, CCXLIII ad CCLVI collati semitonium reddunt.
      Est
      ergo semitonium secundum superficiem soni non secundum dimidium toni. Quod ex differentia
      eorum probatur, quae est tredecim qui octies ducti medietatem CCXLIII non videntur
      implere.</p>
   <p>Synaphe est quae coniunctio dicitur duorum tetracordorum vox media,
      superioris quidem acutissima, posterioris vero gravissima. Diezeuxis appellatur quae
      disiunctio dici potest quotiens duo tetrachorda toni medietate separantur.</p>
   <p>Septem cordae VII planetas comparantur. Namque E saturno attributa est, F vero
      ioviali circulo consimilis est G marti tradidere. A medium sol obtinuit, b venus habet.
      C
      mercurius regit. D lunaris circuli tenet exemplum. Igitur contra Tullium saturnus
      gravissimo
      pro circuli latitudine, luna autem acutissimo pro circuli angustia movetur sono.</p>
   <p>Quoniam facillima est dupli descriptio optimam Nichomachus putat
      diapason consonantiam. Post hanc dyapente, quae medium tenet, deinde diapente ac dyapason,
      quae triplum, ceteraque secundum eundem modum.</p>
   <p>Tria sunt genera quae circa artem musicam versantur. Unum genus est quod
      instrumentis agitur. Aliud fingit carmina, tertium quod instrumentorum opus carmenque
      diudicat. Itaque duo priora genera quoniam nihil afferunt rationis a musica secernuntur.
      Solum tercium genus quod iudicandi peritiam sumit assumitur. Isque musicus est cui
      adest
      facultas secundum speculationem de omnibus generibus cantilenarum ac de poetarum carminibus
      iudicandi.</p>
   <p>In musica arte non est aurium sensui dandum omne iudicium sed exhibenda
      est etiam ratio quae errantem sensum regat ac temperet, qua labens sensus deficiensque
      veluti bacula innitatur. Nam ut singulae artes habent instrumenta quaedam, quibus
      partim
      confuse aliquid informent, ut asciculum, partim vero ut integrum deprehendant ut circinum,
      ita etiam armonica vis habet duas iudicii partes, unam quidem huiusmodi, per quam
      sensu
      conprehendit subiectarum differentias vocum, aliam vero per quam ipsarum differentiarum
      integrum modum mensuramque consideret. Huiusmodi igitur instrumentum in quo rationis
      adhibito modo sonorum differentiae perquiruntur vocatur monocordum sive armonica regula.
      Cuius ea diffinitur intentio ut nihil auribus rationique possit esse contrarium sed
      id quod
      sensus iudicat, ratio quoque perpendat, et ita ratio proportiones inveniat, ut ne
      sensus
      reclamet, duorumque horum concordia omnis armonicae intentio misceatur.</p>
   <p>Continue voces ab harmonica facultate separantur, discrete vero, id est
      dissimiles eidem subiciuntur. Potest enim distantium sibique dissimilium vocum differentia
      deprehendi, in quibus, quae iunctae efficere melos possunt, emmeles, id est apte melo,
      ekmeleis autem, id est absque melo, quibus iunctis melos effici non potest.</p>
   <p>Pitagorici diapason ac diatesseron consonanciam esse non estimant quoniam non
      in superparticulari vel multiplici cadit comparatione, sed in multiplici superpartiente.
      Est
      enim haec proportio vocum ut VIII ad III. Si quis enim horum in medio IIII ponat,
      efficiet
      terminos hos VIII IIII III. Quorum octo ad quattuor diapason efficiunt consonantiam,
      quattuor ad III diatessaron, octo vero ad III in multiplici superpartiente constituitur.</p>
   <p>Diapason compositum cum diatesseron quamvis cadat in superpartiens genus
      tamen consonantia esse probatur hoc modo. Quoniam diapason consonantia talem vocis
      efficit
      coniunctionem, ut unus atque idem nervus esse videatur. Quocirca si qua consonantia
      fuerit
      addita, integra inviolataque servatur. Ita enim diapason consonantiae additur tamquam
      uni
      nervo.</p>
   <p>Vocum alie sunt unisone, aliae equisone aliae consonae, aliae emmelis,
      aliae dissonae, alie ekmelis. Et unisonae quidem sunt quae singillatim pulsae unum
      atque
      eundem reddunt sonum. Aequisonae vero quae simul pulsae unum ex duobus atque simplicem
      efficiunt sonum, ut est diapason, eaque duplicata quae est bis diapason. Consonae
      autem sunt
      quae compositum permixtumque suavem tamen efficiunt sonum ut diapente et diatessaron.
      Emmelis autem sunt quaecunque consonae quidem non sunt, possunt tamen aptari recte
      ad melos,
      ut tonus et ceterae intervallorum species. Dissonae vero sunt, quae non permiscent
      sonos
      atque insuaviter feriunt sensum. Ekmelis autem quae non recipiuntur in consonantiarum
      coniunctione.</p>
</div>
</main>

</body>
</html>

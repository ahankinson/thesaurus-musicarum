<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Ars practica mensurabilis cantus secundum Iohannem de Muris</p>
   <p>Quilibet in arte practica mensurabilis cantus erudiri mediocriter
      affectans ea scribat diligenter, que sequuntur summarie compilata secundum magistrum
      Iohannem de Muris.</p>
   <p>1. De quinque partibus prolationis</p>
   <p>Quinque igitur sunt partes prolationis, videlicet maxima, longa,
      brevis, semibrevis et minima, ut apparet hic:</p>
   <p>[MX,L,B,S,M on staff5]</p>
   <p>Maxima perfecta valet tres longas, sive de modo perfecto sive de
      imperfecto: si longe sunt de modo perfecto, maxima perfecta valet novem tempora, si
      de
      imperfecto, valet sex, ut hic:</p>
   <p>[de Muris, Ars practica, 97] </p>
   <p>Maxima imperfecta valet duas longas, sive sint de modo perfecto sive
      de imperfecto: si de modo perfecto, valet sex tempora, si de imperfecto, quatuor,
      ut
      hic:</p>
   <p>[de Muris, Ars practica, 98]</p>
   <p>Ex hiis infertur, quod maxima potest esse perfecta longis
      existentibus imperfectis; et e contrario maxima potest esse imperfecta longis existentibus
      perfectis.</p>
   <p>Longa in modo perfecto valet tres breves, in modo imperfecto valet
      duas, ut hic:</p>
   <p>[L,B,B,B; L,B,B on staff3]</p>
   <p>Brevis in tempore perfecto valet tres semibreves, in tempore
      imperfecto valet duas, ut hic:</p>
   <p>[B,S,S,S; B,S,S on staff3]</p>
   <p>Semibrevis in maiori prolatione valet tres minimas, in minori valet
      duas, ut hic:</p>
   <p>[S,M,M,M; S,M,M on staff3]</p>
   <p>2. De modo, tempore et prolatione</p>
   <p>Pro quibus notandum, quod duplex est modus, videlicet perfectus et
      imperfectus: perfectus, quando longa valet tres breves, imperfectus, quando valet
      duas.</p>
   <p>Item duplex est tempus, scilicet perfectum et imperfectum: perfectum,
      quando brevis valet tres semibreves, imperfectum, quando valet duas.</p>
   <p>Item duplex est prolatio, scilicet perfecta, que vocatur maior, et imperfecta,
      que vocatur minor: perfecta sive maior prolatio est, quando semibrevis valet tres
      minimas,
      imperfecta vero sive minor, quando valet duas.</p>
   <p>Exempla patent ex predictis.</p>
   <p>3. De imperfectione</p>
   <p>Insuper notandum est, quod omnis nota perfecta potest imperfici, et
      omnis imperfecta perfici: potest imperfici per abstractionem tertie partis sui valoris,
      perfici per additionem medie partis sui valoris; nam perfectio consistit in numero
      ternario,
      imperfectio vero in binario.</p>
   <p>Unde maxima perfecta in toto et in partibus potest imperfici
      dupliciter, videlicet quo ad totum et quo ad partes:</p>
   <p>Quo ad totum dupliciter, scilicet a parte ante et a parte post: a
      parte ante scilicet, quando eam precedit sola longa, a parte post, quando eam sequitur
      sola
      longa vel quatuor vel septem vel decem et cetera, vel earum valor: tunc prima longa
      vel eius
      valor imperficit maximam precedentem, nisi per punctum impediatur, ut hic:</p>
   <p>[de Muris, Ars practica, 99]</p>
   <p>Quo ad partes etiam dupliciter, scilicet quo ad partes propinquas et
      quo ad partes remotas. Pro quo notandum, quod pars propinqua alicuius totius est illa,
      in
      qua illud totum immediate dividitur, sicut maximarum partes propinque sunt
      longe, longarum breves, brevium semibreves, semibrevium minime et cetera. Partes remote
      sunt
      partes partium propinquarum, remotiores sunt partes partium partium propinquarum.
      Maxima
      igitur quo ad partes propinquas potest imperfici dupliciter, scilicet a parte ante
      et a
      parte post, per abstractionem tertie partis valoris cuiuslibet partis propinque vel
      alterius
      earum; et sic similiter quo ad partes remotas per abstractionem tertie partis valoris
      cuiuslibet partis remote vel alicuius earum et cetera. Et ita suo modo intelligi potest
      de
      longis, brevibus et semibrevibus. Exempla patebunt inferius.</p>
   <p>Pro predictis et infrascriptis notes has regulas:</p>
   <p>Prima regula est, quod longa ante longam in modo perfecto semper est
      perfecta, et brevis ante brevem in tempore perfecto semper est perfecta, et semibrevis
      ante
      semibrevem in maiori prolatione semper est perfecta, ut hic:</p>
   <p>[MX,MX; L,L; B,B; S,S; on staff5]</p>
   <p>Secunda regula: Quandocumque aliqua nota debet imperfici, oportet,
      quod immediate eam sequatur nota maior vel minor in forma vel [in] pausa maioris vel
      minoris
      forme, quia similis ante similem non potest imperfici, ut hic:</p>
   <p>[de Muris, Ars practica, 101,1]</p>
   <p>Tertia regula: Quando post longam de modo perfecto sequuntur due vel
      tres breves tantum, nulla sola brevi precedente, a qua possit imperfici, perfecta
      est, nisi
      punctus divisionis ponatur inter primam brevem et aliam vel alias sequentes: nam tunc
      prima
      brevis imperficit precedentem longam; et idem intelligendum est de brevibus temporis
      perfecti respectu semibrevium et de semibrevibus maioris prolationis respectu minimarum,
      ut
      hic:</p>
   <p>[de Muris, Ars practica, 101,2]</p>
   <p>Quarta regula: Quando inter duas longas remanet sola brevis
      perfectione computata, tunc illa imperficit primam longam scilicet precedentem, nisi
      per
      punctum aut aliter impediatur; idem est de semibrevi inter breves et de minima inter
      semibreves, ut hic:</p>
   <p>[de Muris, Ars practica, 101,3]</p>
   <p>Quinta regula est: Quando aliqua nota est sola, debet reduci ad
      priorem locum, quem potest habere, ut hic patet:</p>
   <p>[de Muris, Ars practica, 102,1]</p>
   <p>Sexta regula: Omnis nota, que imperficitur, imperficitur a
      propinquiori; exempla patent in exemplis regularum precedentium.</p>
   <p>Septima regula: Quando inveniuntur due note simul sole, ille non
      debent partiri, sed simul computari, ut hic patet:</p>
   <p>[de Muris, Ars practica, 102,2]</p>
   <p>Ulterius est notandum, quod quando aliqua nota imperficitur a parte
      propinqua vel eius valore, hoc fit ratione totius vel quo ad totum; si vero non a
      parte
      propinqua, sed a parte remota vel a pluribus partibus remotis non tamen valentibus
      unam
      partem propinquam, tunc imperficitur quo ad partem vel quo ad partes. Item notandum,
      quod
      quicquid imperficitur, imperficitur a tertia parte. Ex quo sequitur, quod quicquid
      est
      divisibile in tres partes equales, potest imperfici ab ista tertia parte, et quotiens
      dividi
      potest in tres partes equales, totiens potest imperfici ab illa tertia parte. Et potest
      imperficiens preponi vel postponi illi, quod imperficitur iuxta libitum ponentis servata
      tamen hac regula, quod nulla nota potest imperfici ante sibi similem, sed bene ante
      maiorem
      vel minorem, ut superius dictum est.</p>
   <p>Sequitur ex predictis, quod semibrevis maioris prolationis potest
      imperfici ab una minima precedente vel sequente, ut hic:</p>
   <p>[M,S,M,M,M,M,M,M,M,M,M,S,M,S,M,S,M,pt,M,M,S,S,S; on staff5]</p>
   <p>Brevis imperfecta minoris prolationis non potest imperfici aliquo
      modo, quia non divisibilis est in tres partes equales.</p>
   <p>Brevis imperfecta maioris prolationis potest imperfici ab una minima
      precedente vel sequente quo ad partem unam, et a duabus minimis quo ad ambas partes,
      ut
      hic:</p>
   <p>[M,B,pt,M,B,B,M,B,M,pt,M,B,M; on staff5]</p>
   <p>Brevis perfecta minoris prolationis potest imperfici ab una semibrevi
      vel duabus minimis, et hoc quo ad totum, ut hic:</p>
   <p>[S,B,L,B,S,L,pt,M,M,B,S,S,S,B,M,M; on staff5]</p>
   <p>Et nota, quod quidam cantores, puta Gulielmus de Mascandio et multi
      alii, imperficiunt brevem perfectam minoris prolationis ab una sola minima, et brevem imperfectam maioris prolationis a duabus minimis simul sequentibus vel
      precedentibus, ut hic:</p>
   <p>[M,B,B,M; M,M,B,S,S,S,B,M,M; on staff5]</p>
   <p>Et dicunt ibi mutari qualitatem; capiunt enim ibi brevem perfectam
      minoris prolationis ac si esset brevis imperfecta maioris prolationis, et e contrario
      brevem
      imperfectam maioris prolationis ac si esset brevis perfecta minoris prolationis.</p>
   <p>Brevis perfecta maioris prolationis potest imperfici ab una sola
      minima precedente vel sequente, et hoc quo ad unam eius partem, et a duabus minimis
      una
      precedente et alia sequente quo ad duas partes, ut hic:</p>
   <p>[M,B,B,M,pt,M,B,M; on staff5]</p>
   <p>vel ambabus sequentibus vel precedentibus, ut hic:</p>
   <p>[M,M,B,B,M,M,pt; on staff5]</p>
   <p>et a tribus minimis quo ad totum, ut hic apparet per exemplum:</p>
   <p>[M,M,M,B,S,S,S,B,M,M,M,pt,S,S,B; on staff5]</p>
   <p>et a quatuor minimis vel valore quo ad totum et unam partem, ut hic
      apparet:</p>
   <p>[M,M,M,M,B,S,S,S,B,M,M,M,M,pt,S,S,B,M,S,pt,S,S,B,pt,S,B,M; on
      staff5]</p>
   <p>et a quinque minimis vel valore quo ad totum et ambas partes
      remanentes, ut hic:</p>
   <p>[M,M,M,M,M,B,S,S,S,B,M,M,M,M,M,pt,M,M,B,M,M,M,pt,B,S,M,M,B on
      staff5]</p>
   <p>Et non potest plus imperfici, quia non remanet ei nisi valor brevis
      imperfecte minoris prolationis, que brevis non potest imperfici, ut dictum est.</p>
   <p>Et quicquid de imperfectione est dictum de minimis respectu brevium,
      intelligatur de semibrevibus respectu longarum et de brevibus respectu maximarum et
      cetera.
      Et quod dictum est de minimis respectu semibrevium, intelligatur de semibrevibus respectu
      brevium et de brevibus respectu longarum et de longis respectu maximarum.</p>
   <p>Unde sicut est dare brevem imperfectam valentem duas semibreves
      valentes quatuor minimas, sic est dare longam imperfectam valentem duas breves valentes
      quatuor semibreves, et maximam imperfectam valentem duas longas valentes quatuor breves.</p>
   <p>Et sicut est dare brevem imperfectam valentem duas semibreves
      valentes sex minimas, sic est dare longam imperfectam valentem duas breves valentes
      sex semibreves, et maximam imperfectam valentem duas longas valentes sex
      breves.</p>
   <p>Et sicut est dare brevem perfectam valentem tres semibreves valentes
      sex minimas, sic est dare longam perfectam valentem tres breves valentes sex semibreves,
      et
      maximam perfectam valentem tres longas valentes sex breves.</p>
   <p>Et sicut est dare brevem perfectam valentem tres semibreves valentes
      novem minimas, sic est dare longam perfectam valentem tres breves valentes novem semibreves,
      et maximam perfectam valentem tres longas valentes novem breves.</p>
   <p>Ex quibus dictis sufficienter habetur, quomodo maxime et longe
      possunt imperfici; tamen videantur exempla, que sequuntur:</p>
   <p>Et primo de longis imperfectis modo et tempore, et de maiori
      prolatione, ut hic apparet:</p>
   <p>[L,M,pt,M,L,M,pt,M,M,L,M,M,L,M,M,L,M,M,L; on staff5]</p>
   <p>Item de longis imperfectis modo, sed perfectis tempore, ut hic:</p>
   <p>[L,S,pt,S,L,S,pt,L,S,S,pt,S,L; on staff5]</p>
   <p>Item de longis perfectis modo, sed imperfectis tempore, ut hic:</p>
   <p>[L,B,pt,S,L,S,pt,L,S,S,pt,S,L,S; on staff5]</p>
   <p>Item de longis perfectis modo et tempore, ut hic apparet:</p>
   <p>[L,S,L,B,S,L,S,L,B,S,L,S,L,S; on staff5]</p>
   <p>Sequuntur exempla, quomodo maxime possunt imperfici:</p>
   <p>Et primo de maximis imperfectis, quarum longe sunt perfecte, ut hic
      apparet:</p>
   <p>[MX,L,pt,L,MX,L,MX,L,L,L,pt,MX,L; on staff5]</p>
   <p>Item de maximis perfectis, quarum tamen longe sunt perfecte, ut
      hic:</p>
   <p>[MX,L,L,L,MX,L,L,MX,L,L,L,L,L,MX; on staff5]</p>
   <p>Item de maximis perfectis, quarum longe sunt imperfecte, ut hic:</p>
   <p>[MX,pt,L,B,M,M,S,L,MX,pt,L,L,MX; on staff5]</p>
   <p>Et hec de imperfectione notarum dicta sufficiant.</p>
   <p>4. De alteratione</p>
   <p>Sequitur de alteratione. Unde alteratio in musica est proprii valoris
      secundum note formam duplicatio; de qua tales dantur regule:</p>
   <p>Prima regula est, quod nulla nota potest alterari ante sibi similem
      nec ante minorem se.</p>
   <p>Secunda regula est, quod omnis nota potest alterari ante proximam
      maiorem se, sicut minima ante semibrevem vel ante pausam semibrevis, semibrevis ante
      brevem
      vel ante pausam brevis, brevis ante longam vel ante pausam longe, longa ante maximam
      et non
      aliter.</p>
   <p>Tertia regula est: Quandocumque inter duas longas de modo perfecto
      vel pausas longarum vel inter punctum et longam inveniuntur due breves sine puncto
      in medio,
      secunda alteratur, idest valet duas breves; similiter quando inveniuntur due semibreves
      inter duas breves de tempore perfecto vel inter punctum et brevem vel inter pausas
      brevium,
      secunda alteratur, idest valet duas semibreves; idem est de duabus minimis inter duas
      semibreves de maiori prolatione: nam quandocumque remanent due sine puncto in medio,
      secunda
      est alterata.</p>
   <p>Et nota, quod nota alterata potest imperfici a parte ante.</p>
   <p>Exempla de omnibus hic apparent:</p>
   <p>[de Muris, Ars practica, 108]</p>
   <p>Item notandum, quod duplex est minima, semibrevis, brevis et longa, scilicet
      recta et altera: recta, quando simpliciter ponitur pro valore sue forme, altera, quando
      pro
      duplici. Ulterius notandum, quod quando aliqua nota alteratur, hoc fit causa perfectionis,
      scilicet ut perfectio compleatur. Unde brevis alteratur ad perficiendum modum, semibrevis
      ad
      perfectionem temporis, minima ad perfectionem prolationis.</p>
   <p>Et hec de alteratione dicta sufficiant.</p>
   <p>5. De puncto</p>
   <p>Sequitur de puncto. Unde duplex est punctus, scilicet perfectionis et
      divisionis: punctus perfectionis perficit longam in utroque modo, brevem in utroque
      tempore
      et semibrevem in utraque prolatione; punctus divisionis imperficit longam dividendo
      breves,
      imperficit breves dividendo semibreves, imperficit semibreves dividendo minimas.</p>
   <p>Unde videndum est, per que vel quomodo cognoscitur punctus
      perfectionis a puncto divisionis, cum unus habeat perficere figuras et alius imperficere,
      ut
      dictum est supra. Pro quo nota, quod quando punctus ponitur immediate post maximam,
      perfectionis esse dicitur, quando vero immediate post minimam, divisionis esse dicitur.
      Et
      nota, quod triplex est divisio, scilicet modi, temporis et prolationis.</p>
   <p>Item notandum, quod si punctus ponitur inter duas breves, dividit
      modum, nisi forte breves ille forent de tempore imperfecto, post quas vel ante quas
      reperiretur aliqua semibrevis sola, que per sincopam ad dictam brevem puncto perfectionis
      punctatam reduceretur. Si autem punctus ponatur inter duas semibreves, pro
      divisione temporis assignatur, nisi forte ille semibreves essent de minori prolatione,
      post
      quas vel ante quas inveniretur aliqua minima sola, que per sincopam reduceretur ad
      dictam
      semibrevem puncto perfectionis punctatam.</p>
   <p>Et hec de punctis dicta sufficiant studere volenti. Exempla de
      predictis, ut hic apparet:</p>
   <p>[MX,pt,L,pt,B,pt,S,pt; MX,L,pt,L,MX; L,B,pt,B,L; B,S,pt,S,B;
      S,M,pt,M,S; on staff5]</p>
   <p>6. De distinctione modi, temporis et prolationis</p>
   <p>Cum duplex sit modus, tempus et prolatio, ut superius dictum est,
      videndum est, per que distinguuntur. Unde quadrangulus cum tribus tractulis ponitur
      pro modo
      perfecto, ut hic:</p>
   <p>[de Muris, Ars practica, 110] </p>
   <p>cum duobus vero pro imperfecto, ut hic:</p>
   <p>[de Muris, Ars practica, 111,1]</p>
   <p>Item circulus ponitur pro tempore perfecto, ut hic:</p>
   <p>[de Muris, Ars practica, 111,2]</p>
   <p>Item semicirculus ponitur pro tempore imperfecto, ut hic apparet:</p>
   <p>[de Muris, Ars practica, 111,3]</p>
   <p>Item si in circulo vel semicirculo inveniantur tres puncti, maioris
      prolationis est, si duo, minoris, ut hic: [O3d,C3d,O2d,C2d].</p>
   <p>Item modus, tempus et prolatio distinguuntur etiam per notas rubeas
      sive vacuas nigras et per nigras plenas, quando in aliquo cantu variantur. Unde si
      in aliquo cantu reperiantur longe nigre, sunt modi perfecti, et rubee vel vacue
      imperfecti, ut hic apparet:</p>
   <p>[de Muris, Ars practica, 112,1; text: rubee sunt]</p>
   <p>Item si breves inveniantur nigre vel vacue vel rubee, nigre sunt
      temporis perfecti, et rubee vel vacue imperfecti, ut hic apparet inferius in exemplo:</p>
   <p>[de Muris, Ars practica, 112,2; text: rubee sunt]</p>
   <p>Et semibreves nigre sunt maioris prolationis, et rubee vel vacue
      minoris, ut hic apparet inferius in exemplo:</p>
   <p>[de Muris, Ars practica, 113; text: rubee sunt]</p>
   <p>Item in coloribus, subscriptionibus, pausis et signis perfectum
      distinguitur ab imperfecto et etiam cognoscitur.</p>
   <p>7. De modis</p>
   <p>Item sex sunt modi. Primus procedit ex una longa et altera brevi, ut
      hic apparet subtiliter per exemplum inspicere volenti et cetera:</p>
   <p>[L,B,L,B,Lig2od,Lig2od,L,Lig2acddx,Lig2acddx,Lig2cdsnd,Lig2cdsnd; on
      staff5]</p>
   <p>Secundus e converso ex una brevi et altera longa, ut hic:</p>
   <p>[B,L,Lig2cdsnd,Lig2acddx,Lig2acddx,B,L,Lig2cdsnd,Lig2cdsnd,Lig2acddx;
      on staff5]</p>
   <p>Tertius procedit ex una longa et duabus vel tribus brevibus, ut
      hic:</p>
   <p>[L,Lig2cdsnod,L,Lig3aacddx,Lig3cdsndd,Lig4aaacddx,Lig4cdsnddd,B,B,B,L; on staff5]</p>
   <p>Quartus procedit e converso ex duabus vel tribus brevibus et una longa, ut
      hic:</p>
   <p>[B,B,L,B,B,B,L,Lig3cdsndd,Lig4cdsnddd,B,B,L,B,B,B,L,Lig3aacddx,Lig4aaacddx; on staff5]</p>
   <p>Quintus procedit ex omnibus longis, ut hic apparet:</p>
   <p>[L,L,L,L,L,L,Lig2d,Lig2Lacddx,L,L,L,L,L,L; on staff5]</p>
   <p>Sextus procedit ex longis, brevibus et semibrevibus, ut hic
      apparet:</p>
   <p>[L,B,Lig2cssnod,Lig3cssnad,Lig2cssnod,Lig4cssnaaacddx,Lig3dd,Lig4cssnddd; on staff5]</p>
   <p>Dicunt tamen aliqui solum esse quinque modos, et ponunt primum cum
      quinto et sextum loco quinti.</p>
   <p>8. De ligaturis</p>
   <p>Sequitur de ligaturis. Unde ligaturarum alia ascendens, alia
      descendens: ascendens, quando secunda nota est altior prima; descendens e converso,
      quando
      prima nota est altior secunda.</p>
   <p>Prima regula: Quandocumque prima nota est altior secunda habens
      caudam sive tractum a parte sinistra descendentem, sive fuerit in quadro sive in obliquo
      corpore figurata, cum proprietate dicitur, et est prima nota brevis, ut apparet sufficienter
      per exemplum:</p>
   <p>[Lig3cdsndod,Lig3cdsndoa,Lig2cdsnod,Lig2cdsnd,Lig6cdsnddddod,Lig4cdsnddoa; on staff5]</p>
   <p>Secunda regula: Quandocumque secunda nota est altior prima, et prima
      habuerit tractum a parte dextra descendentem, sine proprietate dicitur, et est prima
      longa,
      ut hic apparet:</p>
   <p>[Lig5Laaaod,Lig5Laaaod,Lig3Laod; on staff5]</p>
   <p>Et si prima non habuerit tractum, cum proprietate dicitur, et est
      prima brevis, ut hic apparet:</p>
   <p>[Lig5aaaod,Lig5aaaod,Lig3aod; on staff5]</p>
   <p>Tertia regula: Quandocumque prima nota, sive quadra sive obliqua, est altior
      secunda carens tractu, sine proprietate dicitur, et est prima longa, ut hic:</p>
   <p>[Lig2od,Lig2d,Lig5dddod,Lig4ddd; on staff5]</p>
   <p>Quarta regula: In omni ligatura prima nota habens tractum a parte
      sinistra ascendentem cum opposita proprietate dicitur, et facit duas primas esse semibreves,
      ut hic:</p>
   <p>[Lig3cssndod,Lig3cssnaa,Lig2cssnod,Lig2cssna,Lig2cssnod,Lig4cssnddod;
      on staff5]</p>
   <p>Quinta regula: In omni ligatura ultima descendens sub penultima in
      quadro posita cum perfectione dicitur, et est longa, ut hic:</p>
   <p>[Lig3dd,Lig4cdsnddd,Lig4aad; on staff5]</p>
   <p>et in obliquo corpore figurata sine perfectione dicitur, et est
      brevis, ut hic:</p>
   <p>[Lig3dod,Lig4cdsnddod,Lig4aaod; on staff5]</p>
   <p>Sexta regula: Omnis ultima stans directe supra penultimam vel a
      latere habens tractum a parte dextra cum perfectione dicitur, et est longa, et secundum
      aliquos vocatur longa per oppositam proprietatem, ut hic:</p>
   <p>[Lig5cdsndddart,Lig5cdsndddacddx; on staff5]</p>
   <p>Septima regula: Omnis ultima stans a latere supra penultimam sine
      tractu, sive fuerit quadra sive obliqua, sine perfectione dicitur, et est brevis,
      ut
      hic:</p>
   <p>[Lig5cdsnddoda,Lig4cdsnddoa; on staff5]</p>
   <p>Octava regula: In omni ligatura medie sunt breves, nisi prima sit cum
      opposita proprietate, quia tunc secunda iret cum prima pro una brevi iuxta quartam
      regulam
      superius positam.</p>
   <p>Et hec de ligaturis dicta sufficiant.</p>
   <p>9. De sincopa</p>
   <p>Sequitur de sincopa. Unde sincopa est divisio circumquaque figure per
      partes separatas, que numerando perfectiones ad invicem reducuntur; et potest fieri
      in modo,
      tempore et prolatione.</p>
   <p>Si fuerit in modo, aut fit in perfecto aut in imperfecto: si in
      perfecto, tunc est reperire tres breves separatas vel valorem pro longa perfecta,
      que
      numerando perfectiones ad invicem reducuntur; si in imperfecto, duas breves separatas
      vel longam puncto perfectionis punctatam, cuius tertia pars ad aliquam brevem
      solam reducitur separatam, ut hic:</p>
   <p>[L,L,pt,B,L,L,pt,B,L,pt,B,pt,L,MX; B,L,L,B,L,pt,L,B; on staff5]</p>
   <p>Sincopa si fiat in tempore, aut fit in tempore perfecto aut in
      imperfecto: si in perfecto et tunc est reperire tres semibreves separatas vel valorem
      pro
      brevi perfecta, que ad invicem reducuntur numerando perfectiones; si in tempore imperfecto,
      duas vel unam brevem puncto perfectionis punctatam, cuius tertia pars ad aliquam semibrevem
      solam reducitur separatam, ut hic:</p>
   <p>[B,B,B,pt,S,pt,B,B,B,B,pt,S,pt,S,pt,L; S,B,B,S,B,pt,B,SP,B,pt,B,S; on
      staff5]</p>
   <p>Similiter si in prolatione, aut fit in maiori prolatione aut in
      minori: si in maiori, tunc est reperire tres minimas separatas vel valorem semibrevis
      maioris prolationis, que ad invicem reducuntur perfectionem numerando; si in minori,
      duas
      vel unam semibrevem puncto perfectionis punctatam, cuius tertia pars ad aliquam minimam
      solam reducitur separatam, ut apparet hic:</p>
   <p>[Lig2cssnod,pt,M,pt,Lig2cssna,Lig2cssna,pt,M,pt,M,pt,S;
      M,S,S,S,S,M,S,pt,S,M,S,MP,S,M,S; on staff5]</p>
   <p>Et nota, quod numquam nota per sincopam debet reduci ultra pausam
      maiorem, ut puta minima ultra pausam semibrevis vel maioris, nec semibrevis ultra
      pausam
      brevis vel maioris; et sic de aliis, licet aliqui dicant contrarium, sed nescio quomodo.</p>
   <p>Et hec de sincopa dicta sufficiant.</p>
   <p>10. De pausis</p>
   <p>Sequitur de pausis. Unde pausa dicitur vocum amissio seu aspiratio
      mensurata per tot tempora, quot fuerit spatiis mensurata, quoniam pausa valet tot
      tempora,
      quot occupat spatia: sicut si tria occupat spatia, tria valet tempora, et si duo spatia
      occupat, duo valet tempora, et si unum spatium, unum valet tempus. Et nota, quod maior
      pausa
      trium temporum non est ponenda, nam aliter duplicari deberent pause secundum exigentiam
      modi, et tunc essent frustra tales duplicationes et immensurabiles.</p>
   <p>Et ulterius nota, quod pausa semibrevis debet incipere in linea et
      descendere usque ad medium spatii; et pausa minime incipere debet in linea et ascendere
      usque ad medium spatii; et pause semiminimarum fiunt ut pause minimarum, sed cum
      semicirculo. Exempla omnium hic apparent:</p>
   <p>[3LP,3LP,2LP,2LP,2LP,BP,BP,BP,SP,SP,SP,MP,MP,MP,MP,SMP,SMP,SMP,3LP,3LP,2LP,2LP,2LP,BP,BP,BP,BP,BP
      on staff5]</p>
   <p>Insuper nota, quod non debet poni pausa semibrevis nec maior, nisi
      completa prolatione, nec debet poni pausa brevis nec maior, nisi completo tempore,
      nec pausa
      longe, nisi completo modo. Item nota, quod pause non possunt imperfici nec alterari.</p>
   <p>Et hec de pausis dicta sufficiant intuere volenti.</p>
   <p>11. De diminutione</p>
   <p>Sequitur de diminutione, que sepe in tenoribus motetorum ponitur.</p>
   <p>Circa quam notandum est primo, quod pro maxime diminutione ponitur
      longa, pro longa brevis, pro brevi semibrevis, pro semibrevi minima, pro minima
      semiminima.</p>
   <p>Secundo nota, quod quando tenor est de modo imperfecto, sive fuerit
      de tempore perfecto vel imperfecto, diminutio fit directe per medietatem notarum et
      pausarum.</p>
   <p>Tertio nota, quod quando tenor est de modo perfecto et tempore
      imperfecto, diminutio etiam fit per medietatem, sicuti pro longa valente tres breves
      ponitur
      brevis valens tres semibreves.</p>
   <p>Quarto nota, quod quando tenor est de modo perfecto et tempore
      perfecto, diminutio fit per tertium et non per medium.</p>
   <p>Et hec de diminutione dicta sufficiant.</p>
   <p>12. De colore</p>
   <p>Sequitur de colore. Unde color in musica est vel vocatur similium
      figurarum unus processus pluries repetitus in eodem cantu. Pro quo nota, quod aliqui
      cantores ponunt differentiam inter colorem et taleam: nam vocant colorem, quando repetuntur
      voces similes, taleam vero, quando repetuntur similes figure, et sic fiunt figure
      diversarum
      vocum. Que differentia, quamvis servetur in quampluribus tenoribus motetorum,
      non tamen servatur in ipsis motetis. Exempla patent in motetis.</p>
   <p>Et hec dicta quamvis rudia sufficiant in arte practica mensurabilis
      cantus anhelantibus introduci.</p>
</div>
</main>

</body>
</html>

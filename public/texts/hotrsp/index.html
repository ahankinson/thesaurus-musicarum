<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Regulae fratris Johannis Hothbi super proportiones</p>
   <p>P 26, Fa 25v (24v)</p>
   <p>Preambula in proportionibus necessaria secundum venerabilem lectorem
      fratrem Johannem Anglicum, artis musicae doctor insigni.</p>
   <p>Omnis numerus tot habet partes quot sub se sunt unitates, sicut
      senarius habet quinque partes, eo quod sub se sunt quinque unitates, quae sunt una,
      duae,
      tres, quatuor et quinque. Et sic de ceteris numeris est intelligendum. Partes cuiuscumque
      numeri aut sunt aliquotae aut non aliquotae. Partes aliquotae sunt quae multotiens
      sumptae
      praecise reddunt suum totum, id est numerum cuius sunt partes. Sicut unitas bis sumpta
      reddit praecise binarium, cuius est medietas; et ter ternarium, cuius est pars tertia,
      et
      sic deinceps. Ut binarius bis sumptus reddit quaternarium, cuius est dimidium, et
      ter
      sumptus senarium, cuius est pars tertia. Unde pars aliquota bis sumpta dicitur aliquota
      media vel altera, et ter tertia, et quater quarta, et sic deinceps usque in infinitum.</p>
   <p>Partes non aliquotae sunt quae aliquotiens sumptae praecise non reddunt
      suum totum, id est numerum cuius sunt partes. Sicut binarius bis sumptus superat ternarium,
      et superatur a quinario quem ter sumptus superat, et sic deinceps. Ut ternarius bis
      sumptus
      superat quinarium, et superatur a septenario quem ter sumptus superat. Unde binarius
      dicitur
      pars non aliquota duae tertiae ternarii, et duae quintae quinarii, et duae septimae
      septenarii, et cetera. Et ternarius dicitur pars non aliquota tres quartae quaternarii,
      et
      tres quintae quinarii, et tres septimae septenarii, et sic deinceps.</p>
   <p>Incipiunt proportiones eiusdem Hothbi anglici.</p>
   <p>Et primo de divisionibus proportionum.</p>
   <p>Capitulum 1</p>
   <p>P 26v, Fa 25v (24v)</p>
   <p>Proportio est duplex, scilicet aequalitatis et inaequalitatis.
      Proportio aequalitatis est duorum ad invicem aequalium habitudo, sicut unum ad unum
      comparatum, et duo duobus, et sic deinceps usque in infinitum, quamvis una tamtum
      fit eius
      species. Proportio inaequalitatis est duorum dissimilium ad invicem comparatorum habitudo,
      sicut unum ad duo et e converso, vel quatuor ad duo et e converso. Et haec est duplex,
      scilicet maioris inaequalitatis et minoris inaequalitatis. Proportio maioris inaequalitatis
      est habitudo maioris ad minorem, sicut binarius ad unitatem, et trinarius ad binarium,
      et
      sic deinceps. Cuius species sunt quinque, scilicet multiplex, superparticularis,
      superpartiens, multiplex superparticularis, et muliplex superpartiens.</p>
   <p>De specie multiplici</p>
   <p>Capitulum 2</p>
   <p>P 26v, Fa 25v (24v)</p>
   <p>Multiplex est quando maior numerus totus in se praecise continet totum
      minorem multipliciter, sicut binarius unitatem, et quaternarius unitatem et binarium,
      et sic
      deinceps. Cuius species sunt infinitae, quae sunt dupla, tripla, quadrupla, quintupla,
      sextupla, septupla, et sic deinceps.</p>
   <p>Dupla est quando maior terminus in se bis praecise continet minorem, sicut
      binarius unitatem, quaternarius binarium, senarium trinarium, et octonarius quaternarium,
      et
      sic deinceps. Et haec diffinitio deservit omnibus multiplicibus, mutatis tamen mutandis
      secundum habitudinem terminorum ad invicem comparatorum.</p>
   <p>De specie superparticulari</p>
   <p>Capitulum 3</p>
   <p>P 2, Fa 25v (24v)</p>
   <p>Superparticulare est quando maior terminus in se semel continet minorem
      et eius partes aliquotam mediam, tertiam vel quartam, et cetera. Eius species specialissime
      sunt sexquialtera, sexquitertia, sexquiquarta et sexquequinta, et sic deinceps. Sexquialtera
      est quando maior terminus in se semel continet totum minorem et eius partem aliquotam
      mediam, sicut ternarius ad binarium, senarius ad quaternarium, et sic deinceps. Et
      haec
      diffinitio eadem competit aliis superparticularibus, media tamen mutata in tertiam
      vel
      quartam vel quintam, et sic de singulis.</p>
   <p>De specie superpartienti</p>
   <p>Capitulum 4</p>
   <p>P 2, Fa 25v (24v)</p>
   <p>Superpartiens est quando maior terminus in se continet totum minorem
      semel et eius partem non aliquotam duas tertias, vel tres quartas, vel duas quintas,
      vel
      tres quintas, et sic deinceps. Cuius species specialissime sunt
      superbipartiens tertias, supertripartiens quartas, superbipartiens quintas, et sic
      deinceps.</p>
   <p>Superbipartiens tertias est quando maior terminus in se semel continet
      totum minorem et eius partem non aliquotam duas tertias, sicut quinarius ad ternarium,
      et
      sic deinceps. Et haec diffinitio competit omnibus superpartientibus, mutatis mutandis.</p>
   <p>De specie multiplici superparticulari</p>
   <p>Capitulum 5</p>
   <p>P 2, Fa 25v (24v)</p>
   <p>Multiplex superparticularis est quando maior terminus in se
      multipliciter continet totum minorem et eius partem aliquotam mediam, vel tertiam,
      et
      cetera. Cuius species specialissime sunt dupla vel tripla vel quadrupla sexquialtera,
      dupla
      vel tripla vel quadrupla sexquitertia, et sic de ceteris, componendo multiplices cum
      superparticularibus.</p>
   <p>Dupla sexquialtera est quando maior terminus in se continet bis totum
      minorem et eius partem aliquotam mediam, sicut quinarius ad binarium, et denarius
      ad
      quaternarium, et sic deinceps. Et haec diffinitio convenit aliis multiplicibus
      superparticularibus, mutatis tamen mutandis.</p>
   <p>De specie multiplici superpartienti</p>
   <p>Capitulum 6</p>
   <p>P 2, Fa 25v (24v)</p>
   <p>Multiplex superpartiens est quando maior terminus in se multipliciter
      continet totum minorem et eius partem non aliquotam duas tertias, vel tres quartas,
      et sic
      deinceps. Cuius species specialissime sunt dupla vel tripla vel quadrupla
      supertripartiens quartas, et sic deinceps, componendo multiplices cum superpartientibus.</p>
   <p>Dupla superbipartiens tertias est quando maior terminus in se bis
      continet totum minorem et eius partem non aliquotam duas tertias, sicut octonarius
      ad
      ternarium, et sexdecim ad senarium, et sic deinceps. Et haec diffinitio competit aliis
      multiplicibus superpartientibus, mutatis tamen mutandis.</p>
   <p>De proportione minoris inaequalitatis</p>
   <p>Capitulum 7</p>
   <p>P 28, Fa 26 (25)</p>
   <p>Proportio minoris inaequalitatis est habitudo minoris termini ad
      maiorem. Cuius species sunt quinque, quae sunt submultiplex, subsuperparticularis,
      subsuperpartiens, submultiplex superparticularis, et submultiplex superpartiens. Quarum
      species specialissime sunt infinitae, et nominantur ut supra cum additione tamen sub,
      ut
      subdupla, subtripla, subsexquialtera, subsexquitertia, subsuperbipartiens tertias,
      subsupertripartiens quartas, subdupla sexquialtera, subdupla superbipartiens tertias,
      et sic
      deinceps. Sed sicut proportiones maioris inaequalitatis infinite augmentantur, ita
      istae
      infinite diminuuntur.</p>
   <p>Deo gratias.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Ars practica mensurabilis cantus secundum Iohannem de Muris</p>
   <p>Quilibet in arte practica mensurabilis cantus erudiri mediocriter
      affectans ea scribat diligenter, que sequuntur summarie compilata secundum magistrum
      Iohannem de Muris.</p>
   <p>1. De quinque partibus prolationis</p>
   <p>Quinque sunt partes prolationis, videlicet maxima, longa, brevis,
      semibrevis et minima, ut hic:</p>
   <p>[MX,L,B,S,M]</p>
   <p>Maxima perfecta valet tres longas, sive de modo perfecto sive de
      imperfecto: si longe sunt de modo perfecto, maxima perfecta valet novem tempora, si
      de modo
      imperfecto, valet sex, ut hic:</p>
   <p>[MX,L,L,L,MX,B,B,B,B,B,B,B,B,B,MX,B,B,B,B,B,B]</p>
   <p>Maxima imperfecta valet duas longas, sive sint de modo perfecto sive
      imperfecto: si de modo perfecto, valet sex tempora, si de modo imperfecto, valet quatuor,
      ut
      hic:</p>
   <p>[MX,L,L,MX,B,B,B,B,B,B,MX,B,B,B,B]</p>
   <p>Ex hiis infertur, quod maxima potest esse perfecta longis existentibus
      imperfectis; et e contrario maxima potest esse imperfecta longis existentibus perfectis.</p>
   <p>Longa in modo perfecto valet tres breves, in modo imperfecto duas, ut hic:</p>
   <p>[L,B,B,B,L,B,B]</p>
   <p>Brevis in tempore perfecto valet tres semibreves, in tempore
      imperfecto duas, ut hic:</p>
   <p>[B,S,S,S,B,S,S]</p>
   <p>Semibrevis in maiori prolatione valet tres minimas, in minori duas, ut hic:</p>
   <p>[S,M,M,M,S,M,M]</p>
   <p>2. De modo, tempore et prolatione</p>
   <p>Nota, quod duplex est modus, scilicet perfectus et imperfectus:
      perfectus, quando longa valet tres breves, imperfectus, quando valet duas.</p>
   <p>Item duplex est tempus, scilicet perfectum et imperfectum: perfectum,
      quando brevis valet tres semibreves, imperfectum, quando valet duas.</p>
   <p>Item duplex est prolatio, scilicet perfecta, que vocatur maior, et
      imperfecta, que vocatur minor: perfecta sive maior prolatio est, quando semibrevis
      valet tres minimas, imperfecta sive minor est, quando valet duas. Exempla patent ex
      predictis.</p>
   <p>3. De imperfectione</p>
   <p>Insuper notandum est, quod omnis nota perfecta potest imperfici, et
      imperfecta perfici: imperfici per abstractionem tertie partis sui valoris, perfici
      per
      additionem medie partis sui valoris; nam perfectio consistit in numero ternario, imperfectio
      in binario.</p>
   <p>Unde maxima perfecta in toto et in partibus potest imperfici
      dupliciter, videlicet quo ad totum et quo ad partes:</p>
   <p>Quo ad totum dupliciter, scilicet a parte ante et a parte post: a
      parte ante, quando eam precedit sola longa, a parte post, quando eam sequitur
      sola longa vel quatuor vel septem vel decem longe et cetera, vel earum valor: tunc
      prima
      longa vel eius valor imperficit maximam precedentem, nisi per punctum impediatur;
      exemplum:</p>
   <p>[MX,L,pt,L,MX MX,L,L,L,L MX,pt,L,L,L,L,MX]</p>
   <p>Quo ad partes etiam dupliciter, scilicet quo ad partes propinquas et quo ad
      partes remotas. Pro quo notandum est, quod pars propinqua alicuius totius est illa,
      in qua
      ipsum totum immediate dividitur, sicut maximarum partes propinque sunt longe, longarum
      breves, brevium semibreves et cetera. Partes remote sunt partes partium propinquarum,
      remotiores sunt partes partium remotarum. Maxima igitur quo ad partes propinquas potest
      imperfici dupliciter, scilicet a parte ante et a parte post, per abstractionem tertie
      partis
      valoris cuiuslibet partis propinque vel alterius earumdem; et sic similiter quo ad
      partes
      remotas per abstractionem tertie partis valoris cuiuslibet partis remote vel alterius
      earumdem et cetera. Et ita suo modo intelligi potest de longis, brevibus et semibrevibus.
      Exempla patebunt inferius.</p>
   <p>Et pro predictis et infrascriptis nota has regulas:</p>
   <p>Prima regula est, quod longa ante longam in modo perfecto semper est perfecta,
      et brevis ante brevem in tempore perfecto similiter est perfecta, et semibrevis ante
      semibrevem in maiori prolatione semper etiam est perfecta, ut hic:</p>
   <p>[L,L,B,B,S,S [L,B,S,M]]</p>
   <p>Secunda regula est: Quandocumque aliqua nota debet imperfici,
      oportet, quod eam immediate sequatur nota maior vel minor in forma vel pausa
      maioris vel minoris forme, quia similis ante similem non potest imperfici, ut hic:</p>
   <p>[de Muris, Ars practica, 15] </p>
   <p>Tertia regula est: Quando post longam de modo perfecto sequuntur due
      vel tres breves tantum, nulla sola brevi precedente, a qua possit imperfici,
      perfecta est, nisi punctus divisionis ponatur inter primam brevem et aliam vel alias
      sequentes: nam tunc prima brevis imperficit longam precedentem; et idem est intelligendum
      de
      brevibus temporis perfecti respectu semibrevium et de semibrevibus maioris prolationis
      respectu minimarum, ut hic:</p>
   <p>[L,B,B L,B,B,B L,B,pt,B,B,L B,S,S,B,S,S,S,B,S,pt,S,S,B S,M,M S,M,M,M
      S,M,pt,M,M,S,L]</p>
   <p>Quarta regula est: Quando inter duas longas remanet sola brevis perfectione
      computata, tunc illa imperficit primam longam scilicet precedentem, nisi per punctum
      aut
      aliter impediatur; et idem est de semibrevi inter breves et de minima inter semibreves,
      ut
      hic:</p>
   <p>[L,B,L,Lig5cdsnodaad,pt,B,L B,S,B,S,S,S,S,B,pt,S,B
      S,M,S,M,M,M,M,S,pt,M,S,L]</p>
   <p>Quinta regula est: Quando aliqua nota est sola, debet reduci ad priorem locum,
      quem potest habere, ut hic:</p>
   <p>[de Muris, Ars practica, 18]</p>
   <p>Sexta regula est, quod omnis nota, que imperficitur, imperficitur a
      propinquiori; exempla patent in exemplis regule precedentis.</p>
   <p>Septima regula est: Quando inveniuntur due note simul sole, ille non
      debent partiri, sed simul computari, ut hic:</p>
   <p>[de Muris, Ars practica, 20]</p>
   <p>Ulterius notandum est, quod quando aliqua nota imperficitur a parte propinqua
      vel eius valore, hoc fit ratione totius sive quo ad totum; si a parte remota
      vel a partibus remotis non tamen valentibus unam partem propinquam, hoc est quo ad
      partem
      vel quo ad partes. Item notandum est, quod quicquid imperficitur, imperficitur a tertia
      parte. Ex quo sequitur, quod quicquid est divisibile in tres partes equales, potest
      imperfici a tertia parte, et quotienscumque potest dividi in tres partes equales,
      totiens
      potest imperfici ab illa tertia parte. Et imperficiens potest preponi vel postponi
      illi,
      quod imperficitur iuxta libitum ponentis servata tamen hac regula, quod nulla nota
      potest
      imperfici ante sibi similem, sed bene ante maiorem vel minorem, ut superius dictum
      est.</p>
   <p>Sequitur etiam ex premissis, quod semibrevis maioris prolationis
      potest imperfici ab una minima precedente vel sequente, ut hic:</p>
   <p>[S,M,S,M,pt,M,S,M,S S,M,M,M,pt,S,S,L]</p>
   <p>Brevis imperfecta minoris prolationis non potest imperfici aliquo modo, quia
      non est divisibilis in tres partes equales.</p>
   <p>Brevis imperfecta maioris prolationis potest imperfici ab una minima
      precedente vel sequente quo ad partem unam, et a duabus minimis quo ad ambas partes,
      ut
      hic:</p>
   <p>[B,M,pt,M,B,M,pt,M,B,L]</p>
   <p>Brevis perfecta minoris prolationis potest imperfici ab una semibrevi vel a
      duabus minimis, et hoc quo ad totum, ut hic:</p>
   <p>[B,S,pt,M,M,B,pt,M,B,M,pt,L]</p>
   <p>Et nota, quod quidam cantores, puta Gulielmus de Mascandio et nonnulli alii,
      imperficiunt brevem perfectam minoris prolationis ab una sola minima, et brevem imperfectam
      maioris prolationis a duabus minimis simul sequentibus vel precedentibus, ut hic:</p>
   <p>[O,B,M,B,M,B,M,L C,B,M,M,pt,M,M,B,M,M,B,[M,M,B],M,M,L]</p>
   <p>Et dicunt ibi mutari qualitatem; capiunt enim ibi brevem perfectam minoris
      prolationis ac si esset brevis imperfecta maioris prolationis, et e contrario brevem
      imperfectam maioris prolationis ac si esset brevis perfecta minoris prolationis.</p>
   <p>Brevis perfecta maioris prolationis potest imperfici ab una sola
      minima precedente vel sequente, et hoc quo ad unam eius partem, et a duabus minimis
      una
      precedente et alia sequente quo ad duas partes, ut hic:</p>
   <p>[B,M,pt,M,B,M,pt,M,B,[L]]</p>
   <p>vel ambabus precedentibus vel sequentibus, ut hic:</p>
   <p>[B,M,M,pt,M,M,B]</p>
   <p>et a tribus minimis vel earum valore quo ad totum, ut hic:</p>
   <p>[B,S,pt,B,S,M,pt,M,M,M,B,[L]]</p>
   <p>et a quatuor minimis vel earum valore quo ad totum et unam partem, ut hic:</p>
   <p>[B,M,S,M,pt,M,B,S,M,pt,M,M,M,M,B,[L]]</p>
   <p>et a quinque minimis vel earum valore quo ad totum et ambas partes
      remanentes, ut hic:</p>
   <p>[de Muris, Ars practica, 28]</p>
   <p>Et non potest plus imperfici, quia non remanet ei nisi valor brevis imperfecte
      minoris prolationis, que non potest imperfici, ut dictum est.</p>
   <p>Et quicquid circa imperfectionem est dictum de minimis respectu
      brevium, intelligatur de semibrevibus respectu longarum et de brevibus
      respectu maximarum. Et quod dictum est de semibrevibus respectu brevium, intelligatur
      de
      brevibus respectu longarum et de longis respectu maximarum.</p>
   <p>Unde sicut est dare brevem imperfectam valentem duas semibreves
      valentes quatuor minimas, sic est dare longam valentem duas breves valentes quatuor
      semibreves, et maximam valentem duas longas valentes quatuor breves.</p>
   <p>Et sicut est dare brevem imperfectam valentem duas semibreves
      valentes sex minimas, sic est dare longam imperfectam valentem duas breves valentes
      sex
      semibreves, et maximam imperfectam valentem duas longas valentes sex breves.</p>
   <p>Et sicut est dare brevem perfectam valentem tres semibreves valentes
      sex minimas, sic est dare longam perfectam valentem tres breves valentes sex semibreves,
      et
      maximam perfectam valentem tres longas valentes sex breves.</p>
   <p>Et sicut est dare brevem perfectam valentem tres semibreves valentes
      novem minimas, sic est dare longam perfectam valentem tres breves valentes
      novem semibreves, et maximam perfectam valentem tres longas valentes novem breves.</p>
   <p>Ex quibus predictis sufficienter habetur, quomodo maxime et longe
      possunt imperfici; tamen videantur exempla, que sequuntur:</p>
   <p>Et primo de longis imperfectis modo et tempore, sed de maiori
      prolatione, ut hic:</p>
   <p>[L,M,pt,M,L,M,pt,M,M,L,M,pt,M,M,L,M,M,L]</p>
   <p>Item de longis imperfectis modo, sed perfectis tempore, ut hic:</p>
   <p>[L,S,pt,S,L,S,pt,L,S,S,pt,S,L]</p>
   <p>Item de longis perfectis modo, sed imperfectis tempore, ut hic:</p>
   <p>[L,B,pt,B,L,B,L,[B,L]]</p>
   <p>Item de longis perfectis modo et tempore, ut hic:</p>
   <p>[L,S,L,B,pt,S,L,S,B,pt,S,L,B,pt,S,L,S]</p>
   <p>Sequuntur exempla, quomodo maxime possunt imperfici:</p>
   <p>Et primo de maximis imperfectis, quarum longe sum perfecte, ut
      hic:</p>
   <p>[MX,B,pt,B,MX,pt,B,MX,B,pt,MX,B,B]]</p>
   <p>Item de maximis perfectis, quarum tamen longe sunt imperfecte, ut hic:</p>
   <p>[de Muris, Ars practica, 34]</p>
   <p>Item de maximis perfectis, quarum longe sunt perfecte, ut hic:</p>
   <p>[de Muris, Ars practica, 35]</p>
   <p>Et predicta de imperfectione notarum sufficiant.</p>
   <p>4. De alteratione</p>
   <p>Sequitur de alteratione. Unde alteratio in musica est proprii valoris
      secundum note formam duplicatio; de qua tales dantur regule:</p>
   <p>Prima regula est, quod nulla nota potest alterari ante sibi similem
      nec ante minorem se.</p>
   <p>Secunda regula est, quod omnis nota potest alterari ante proximam maiorem se,
      sicut minima ante semibrevem vel ante pausam semibrevis, semibrevis ante brevem vel
      ante
      pausam brevis, brevis ante longam vel ante pausam longe, et longa ante maximam et
      non
      aliter.</p>
   <p>Tertia regula est, quod quandocumque inter duas longas de modo
      perfecto vel pausas longarum vel inter punctum et longam inveniuntur due breves sine
      puncto
      in medio, secunda alteratur, idest valet duas breves; similiter quando inveniuntur
      due
      semibreves inter duas breves de tempore perfecto vel inter punctum et brevem vel inter
      pausas brevium, secunda alteratur, idest valet duas semibreves; idem est de duabus
      minimis
      inter duas semibreves de maiori prolatione: nam quandocumque remanent due sine puncto
      in
      medio, secunda est alterata.</p>
   <p>Et nota, quod nota alterata potest imperfici a parte ante.</p>
   <p>Exempla de omnibus patent:</p>
   <p>[de Muris, Ars practica, 38]</p>
   <p>Item notandum est, quod duplex est minima, semibrevis, brevis et longa,
      scilicet recta et altera: recta, quando simpliciter ponitur pro valore sue forme,
      altera,
      quando pro duplici. Ulterius nota, quod quando aliqua nota alteratur, hoc fit causa
      perfectionis, scilicet ut perfectio compleatur. Unde brevis alteratur ad perficiendum
      modum,
      semibrevis ad perficiendum tempus, et minima ad perficiendum prolationem.</p>
   <p>Et hec de alteratione sufficiant.</p>
   <p>5. De puncto</p>
   <p>Sequitur de puncto. Duplex est punctus, scilicet perfectionis et
      divisionis: punctus perfectionis perficit longam in utroque modo, brevem in utroque
      tempore
      et semibrevem in utraque prolatione; punctus divisionis imperficit longam dividendo
      breves,
      et imperficit breves dividendo semibreves, et imperficit semibreves dividendo minimas.</p>
   <p>Unde videndum est, per que vel quomodo cognoscitur punctus
      perfectionis a puncto divisionis, cum unus habeat perficere figuras et alius imperficere,
      ut
      dictum est: Quando punctus ponitur post longam, perfectionis esse dicitur, quando vero post minimam, divisionis esse dicitur. Et nota, quod triplex est divisio,
      scilicet modi, temporis et prolationis.</p>
   <p>Item nota, quod si punctus ponatur inter duas breves, dividit modum,
      nisi forte breves ille forent de tempore imperfecto, post quas vel ante quas reperiretur
      aliqua semibrevis sola, que per sincopam reduceretur ad dictam brevem puncto perfectionis
      punctatam. Si autem punctus ponatur inter duas semibreves, pro divisione temporis
      assignatur, nisi forte ille semibreves essent de minori prolatione, post quas vel
      ante quas
      inveniretur aliqua minima sola, que per sincopam reduceretur ad dictam semibrevem
      puncto
      perfectionis punctatam.</p>
   <p>Et hec de punctis sufficiant studere volentibus. Exempla de predictis
      punctis, ut hic:</p>
   <p>[de Muris, Ars practica, 43] </p>
   <p>6. De distinctione modi, temporis et prolationis</p>
   <p>Cum duplex sit modus, tempus et prolatio, ut superius dictum est,
      videndum est, per que distinguuntur. Unde quadrangulus cum tribus tractulis ponitur
      pro modo
      perfecto, cum duobus pro modo imperfecto, ut hic:</p>
   <p>[R3rvs,L,Lig3cdsndd,Lig3aacddx,R2rvs,L,Lig3cdsndd,Lig3aacddx]</p>
   <p>Item circulus ponitur pro tempore perfecto, semicirculus pro tempore
      imperfecto. Item si in circulo vel in semicirculo inveniantur tres puncti, maioris
      prolationis est, si duo, minoris est, ut hic:</p>
   <p>[de Muris, Ars practica, 46]</p>
   <p>Item modus, tempus et prolatio distinguuntur etiam per notas rubeas sive
      vacuas et per nigras, quando in aliquo cantu variantur. Unde si in aliquo cantu reperiantur
      longe nigre, rubee vel vacue: nigre sunt modi perfecti et rubee vel vacue sunt modi
      imperfecti, ut hic:</p>
   <p>[L,Lig3cdsndd; Lv,Lig5vaaaa,Lv,Bv]</p>
   <p>Item si breves inveniantur nigre, rubee vel vacue: nigre sunt temporis
      perfecti, rubee vel vacue imperfecti, ut hic:</p>
   <p>[de Muris, Ars practica, 49]</p>
   <p>Item si semibreves nigre sunt maioris prolationis, rubee vel vacue sunt
      minoris, ut hic:</p>
   <p>[S,M,M,M,M,S,M,S,M,S,S,M,Lig2cdsnd; Sv,Mv,Sv,Mv,Sv,Sv,Sv,Lv;
      [S,Sv,Sv,Sv,S,Sv,Sv,L]]</p>
   <p>Item coloribus, subscriptionibus, pausis et signis perfectum distinguitur ab
      imperfecto et etiam cognoscitur.</p>
   <p>7. De modis</p>
   <p>Item sex sunt modi. Primus procedit ex una longa et altera brevi, ut
      hic:</p>
   <p>[L,Lig2cdsnd,B,Lig2od,L,[B,Lig2od]]</p>
   <p>Secundus e converso ex una brevi et altera longa, ut hic:</p>
   <p>[Lig2cdsnd,B,Lig2od,L,[Lig3aod],Lig2acddx]</p>
   <p>Tertius modus procedit ex una longa et duabus vel tribus brevibus, ut
      hic:</p>
   <p>[L,Lig3cdsndd,Lig4aaacddx,Lig3cdsndd,[B],Lig3aacddx]</p>
   <p>Quartus e converso ex duabus vel tribus brevibus et una longa, ut hic:</p>
   <p>[Lig3aacddx,Lig4cdsnddd,Lig3cdsndd]</p>
   <p>Quintus ex omnibus longis, ut hic:</p>
   <p>[Lig2d,L,L,L,Bcsdx,Bcsdx,L,L,Lig2d,Lig2d]</p>
   <p>Sextus ex omnibus brevibus et semibrevibus, ut hic:</p>
   <p>[Lig3aod,Lig3aa,Lig2cssnod,Lig3cssnaod,S,S,Lig4cdsnddod
      Lig2cssnod,Lig2a,Lig2cssnod,Lig2a,S,S,Lig2a,Lig2cdsnod]</p>
   <p>Dicunt tamen aliqui solum esse quinque modos, et illi ponunt quintum cum primo
      et sextum loco quinti.</p>
   <p>8. De ligaturis</p>
   <p>Sequitur de ligaturis. Unde ligaturarum alia ascendens, alia
      descendens: ascendens, quando secunda nota est altior prima; descendens e contrario,
      quando
      prima nota est altior secunda. De quibus tales dantur regule:</p>
   <p>Prima regula est: Quandocumque prima nota est altior secunda habens
      caudam sive tractum a parte sinistra descendentem, sive fuerit in quadro sive in obliquo
      corpore figurata, cum proprietate dicitur, et est prima nota brevis, ut hic:</p>
   <p>[Lig3cdsndod,Lig2cdsnod,Lig2cdsnd]</p>
   <p>Secunda regula est: Quandocumque secunda nota est altior prima, et prima
      habuerit tractum a parte dextra descendentem, sine proprietate dicitur, et est prima
      longa,
      ut hic:</p>
   <p>[Lig4Laaod,Lig6Laaddod]</p>
   <p>Et si prima non habuerit tractum, cum proprietate dicitur, et est
      prima brevis, ut hic:</p>
   <p>[[Lig3aod],Lig4adod,Lig3ad,Lig4adod]</p>
   <p>Tertia regula est: Quandocumque prima nota, sive fuerit quadra sive
      obliqua, est altior secunda carens tractu, sine proprietate dicitur, et est prima
      longa, ut
      hic:</p>
   <p>[Lig2od,Lig3dod,Lig3dd,Lig4ddod]</p>
   <p>Quarta regula est: In omni ligatura prima nota habens tractum a parte sinistra
      ascendentem, cum opposita proprietate dicitur, et facit primas duas esse semibreves,
      ut
      hic:</p>
   <p>[Lig2cssna,Lig2cssnoa,Lig2cssnaa,Lig2cssnod,Lig3cssndod]</p>
   <p>Quinta regula est: In omni ligatura ultima descendens sub penultima in quadro
      posita cum perfectione dicitur, et est longa, ut hic:</p>
   <p>[Lig2d,Lig3dd,[Lig3cdsndd]]</p>
   <p>et in obliquo corpore figurata, sine perfectione dicitur, et est
      brevis, ut hic:</p>
   <p>[Lig2cdsnod,[Lig2od],Lig3cdsndod]</p>
   <p>Sexta regula est, quod omnis ultima stans directe supra penultimam vel a
      latere habens tractum a parte dextra cum perfectione dicitur, et est longa, et secundum
      aliquos vocatur longa per oppositam proprietatem, ut hic:</p>
   <p>[Lig2art,Lig2acddx]</p>
   <p>Septima regula est, quod omnis ultima stans a latere supra penultimam
      sine tractu, sive fuerit quadra sive obliqua, sine perfectione dicitur, et est
      brevis, ut hic:</p>
   <p>[Lig2a,[Lig3Laa,Lig3aa,Lig3Laoa,Lig3aoa,Lig3doa]]</p>
   <p>Octava regula est: In omni ligatura medie sunt breves, ut hic:</p>
   <p>[Lig4ddd,[Lig4cdsnddacddx,Lig4cdsnddod]]</p>
   <p>nisi prima esset cum opposita proprietate, quia tunc secunda iret cum prima
      pro una brevi iuxta quartam regulam predictam, ut hic:</p>
   <p>[Lig4cssnddd,[Lig5cssndddod],Lig5cssnaaaod,[Lig5cssnaaad]]</p>
   <p>Et hec de ligaturis sufficiant.</p>
   <p>9. De sincopa</p>
   <p>Sequitur de sincopa. Unde sincopa est divisio circumquaque figure per
      partes separatas, que numerando perfectiones ad invicem reducuntur; et potest fieri
      in modo,
      tempore et prolatione.</p>
   <p>Si fiat in modo, aut fit perfecto aut imperfecto: si in modo
      perfecto, tunc est reperire tres breves separatas vel valorem pro longa
      perfecta, que numerando perfectiones ad invicem reducuntur; si in modo imperfecto,
      tunc est
      reperire duas breves separatas vel longam puncto perfectionis punctatam, cuius tertia
      pars
      ad aliquam brevem solam reducitur separatam, ut hic:</p>
   <p>[de Muris, Ars practica, 66]</p>
   <p>Sincopa si fiat in tempore, aut fit in tempore perfecto vel imperfecto: si in
      tempore perfecto, tunc est reperire tres semibreves separatas vel valorem
      pro brevi perfecta, que ad invicem reducuntur perfectiones numerando; si in tempore
      imperfecto, est reperire duas semibreves vel brevem puncto perfectionis punctatam,
      cuius
      tertia pars ad aliquam semibrevem solam reducitur separatam, ut hic:</p>
   <p>[O,Lig3cssnaod,pt,S,S,S,S,Lig4cdsnddod,pt,Lig2cssna,pt,Lig4cssnaodacddx;
      C,S,Lig2a,Lig2cssnod,Lig3cssnoda,pt,Lig4cdsnddod,pt,S,B,pt,Lig4cdsnddod,S,L]</p>
   <p>Similiter si in prolatione, aut fit in maiori aut in minori: si in maiori,
      tunc est reperire tres minimas separatas vel valorem pro semibrevi maioris
      prolationis, que ad invicem reducuntur perfectiones numerando; si in minori, duas
      vel
      semibrevem puncto perfectionis punctatam, cuius tertia pars ad aliquam minimam solam
      reducitur separatam, ut hic:</p>
   <p>[M,S,M,pt,M,M,S,M,pt,M,M,M,M,M,M,S,M,S,M,pt,M,M,B,M,L;
      M,S,S,S,M,S,M,S,M,S,pt,Lig2cssnod,pt,S,pt,S,M,M,Lig2cssnod,Lig2cssnod,S,M,L]</p>
   <p>Et nota, quod numquam nota per sincopam debet reduci ultra pausam maiorem se, ut pote minima ultra pausam semibrevis vel maiorem, nec semibrevis ultra
      pausam brevis vel maiorem; et sic de aliis, licet aliqui dicant contrarium, nescio
      quo
      motu.</p>
   <p>Et hec de sincopa sufficiant.</p>
   <p>10. De pausis</p>
   <p>Sequitur de pausis. Unde pausa dicitur vocum amissio seu aspiratio
      mensurata pro tot temporibus, quot fuerit spatiis figurata, quoniam pausa
      valet tot tempora, quot occupat spatia: sicut si tria spatia, tria tempora valet,
      si duo
      tenet spatia, duo valet tempora, et si unum, unum valet tempus. Et nota, quod maior
      pausa
      trium temporum non est ponenda, nam aliter reduplicari deberent pause secundum exigentiam
      modi, quare tales dictiones essent immensurabiles.</p>
   <p>Ulterius nota, quod pausa semibrevis debet incipere in linea et
      descendere ad medium spatii; et pausa minime e contrario debet incipere in linea et
      ascendere ad medium spatii; et pause semiminimarum fiunt ut pause minimarum cum semicirculo. Exempla de omnibus pausis supradictis:</p>
   <p>[de Muris, Ars practica, 74]</p>
   <p>Insuper nota, quod non debet poni pausa semibrevis neque maior, nisi completa
      prolatione, nec debet poni pausa brevis neque maior, nisi completo tempore, nec pausa
      longa
      trium temporum, nisi completo modo. Item nota, quod pause non possunt imperfici nec
      alterari.</p>
   <p>Et hec de pausis dicta sufficiant.</p>
   <p>11. De diminutione</p>
   <p>Sequitur de diminutione, que sepe fit in tenoribus motetorum.</p>
   <p>Circa quam notandum est primo, quod pro maxima in diminutione ponitur
      longa, pro longa brevis, pro brevi semibrevis, pro semibrevi minima.</p>
   <p>Secundo nota, quod quando tenor est de modo imperfecto, sive fuerit
      de tempore perfecto sive imperfecto, diminutio fit directe per medietatem notarum
      et
      pausarum.</p>
   <p>Tertio nota, quod quando tenor est de modo perfecto et tempore imperfecto,
      diminutio etiam fit directe per medium, sicut pro longa valente tres breves ponitur
      brevis
      valens tres semibreves.</p>
   <p>Quarto nota, quod quando tenor est de modo perfecto et tempore
      perfecto, diminutio fit per tertium et non per medium.</p>
   <p>Et hec de diminutione sufficiant. Exempla patent in motetis.</p>
   <p>12. De colore</p>
   <p>Sequitur de colore. Unde color in musica vocatur similium figurarum
      unius processus pluries repetita positio in eodem cantu. Pro quo nota, quod nonnulli
      cantores ponunt differentiam inter colorem et tallam: nam vocant colorem, quando repetuntur
      eedem voces, tallam vero, quando repetuntur similes figure et sic fiunt diversarum
      vocum.
      Que differentia, licet servetur in quampluribus tenoribus motetorum, non tamen servatur
      in
      ipsis motetis. Exempla patent in motetis.</p>
   <p>Et predicta quamvis rudia sufficiant in arte practica mensurabilis cantus
      anhelantibus introduci.</p>
</div>
</main>

</body>
</html>

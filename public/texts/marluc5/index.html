<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. TRACTATUS QUINTUS INCIPIT</p>
   <p>DE CONSONANTIIS IN GENERALI</p>
   <p>2. Sequitur videre de consonantia, de qua primo videbimus in generali,
      et per consequens secundo de eius opposito, quod est dissonantia;</p>
   <p>3. tercio de speciebus consonantiarum videndo per ordinem
      procedemus.</p>
   <p>1. CAPITULUM PRIMUM</p>
   <p>QUID SIT CONSONANTIA</p>
   <p>2. Consonantia est enim, teste Boetio, acuti soni gravisque mixtura,
      suaviter uniformiterque auribus accedens.</p>
   <p>3. Item ipse: Consonantia est duarum vocum dissimilium in unum redacta
      concordia.</p>
   <p>4. Huic namque contraria est dissonantia.</p>
   <p>5. Dicitur enim consonantia a consequendo, quia consonantia dicitur
      esse in motu dum organizatur.</p>
   <p>6. Boetius: Omnis paucitas ad pluralitatem ita sese habet ut numerus ad
      numerum comparatus.</p>
   <p>7. Eorum vero que secundum numerum conferuntur partim sunt equalia et
      partim inequalia,</p>
   <p>8. quocirca soni quoque partim sunt equales et partim inequalitate
      distantes;</p>
   <p>9. sed in hiis vocibus que nulla inequalitate discordant nulla omnino
      consonantia est.</p>
   <p>10. Est enim consonantia, ut supra, dissimilium vocum in unum redacta
      concordia.</p>
   <p>11. Est itaque amica similitudo, hec est consonantia; dissimilitudo
      vero odiosa atque contraria, hec est dissonantia.</p>
   <p>1. CAPITULUM SECUNDUM</p>
   <p>DE DISSONANTIA</p>
   <p>2. Dissonantia secundum Ysidorum est duorum sonorum sibimet
      permixtorum ad aurem veniens aspera atque iniocunda permixtio.</p>
   <p>3. Boetius: Dissonantia fit cum duo soni simul pulsi sibimet
      permisceri nolunt, sed sibi quisque gliscit ire,</p>
   <p>4. hoc est quod uterque sonus ad locum ire cupit ubi est permixtio
      iocunda, amicabilis, et suavis, hoc est consonantia.</p>
   <p>5. Dissonantia autem et dyaphonia idem sunt,</p>
   <p>6. nam, ut dicit Ysidorus, dyaphonie sunt voces discrepantes sive
      dissone in quibus non est iocundus sed asperus sonus.</p>
   <p>7. Harum autem dyaphoniarum seu dissonantiarum alie compatiuntur
      secundum auditum et rationem et alie non.</p>
   <p>8. Que vero compatiuntur sunt tres principaliter, scilicet tercia, sexta,
      decima.</p>
   <p>9. Hee autem dissonantie et hiis similes ideo compatiuntur ab auditu,
      quia sunt magis propinque consonantiis, cum moventur sursum et deorsum.</p>
   <p>10. Oportet enim quod quando due voces sunt in dissonantia que
      compatitur ab auditu quod ipsarum quelibet requirens consonantiam moveatur ita videlicet,
      ut
      si una in sursum tendit, reliqua in deorsum, semper distando per minorem distantiam
      a
      consonantia ad quam tendunt.</p>
   <p>11. Alie vero dissonantie, sive dyaphonie, ideo non compatiuntur ab
      auditu, quia etsi moveantur sursum et deorsum, non tamen ante consonantiam per minorem
      distantiam sunt distantes.</p>
   <p>1. CAPITULUM TERCIUM</p>
   <p>DE EUPHONIA</p>
   <p>2. Euphonia bona sonoritas dicitur,</p>
   <p>3. nam, ut Ysidorus dicit, heu bona, phonia sonoritas interpretatur, inde
      euphonia bona sonoritas.</p>
   <p>1. CAPITULUM QUARTUM</p>
   <p>DE ARMONIA</p>
   <p>2. Armonia, ut Ubaldus refert, est diversarum vocum apta
      coadunatio.</p>
   <p>3. Dicitur enim ab armos grece, quod latine est adunatio, inde armonia
      coadunatio vocum.</p>
   <p>4. Phylosophus: Armonia est ratio numerorum in acuto et gravi.</p>
   <p>1. CAPITULUM QUINTUM</p>
   <p>DE SIMPHONIA</p>
   <p>2. Simphonia, ut dicit Augustinus, est concordia vocum in quibus non
      est absurdus vel dissonus sonus.</p>
   <p>3. Ex diffinitionibus supradictis colligere possumus quod euphonia, armonia,
      simphonia, et consonantia unum quodammodo sint.</p>
   <p>1. CAPITULUM SEXTUM</p>
   <p>QUESTIO DE DISSONANTIIS</p>
   <p>2. Quoniam dictum est superius quod quedam dissonantie non se
      compatiuntur nec sunt compassibiles auditui, eo quod magis sunt remote a consonantiis
      quam
      oporteat, nam sunt distantes ab ipsis per maiorem distantiam,</p>
   <p>3. et quedam se compatiuntur et auditui sunt compassibiles, eo quod
      magis propinque consonantiis et per minorem distantiam sunt distantes,</p>
   <p>4. ideo questio consurgit, quare scilicet oporteat dissonantiam
      compassibilem auditui per minorem distantiam a consonantia distare.</p>
   <p>5. Et respondemus quod hoc ideo est, eo quod dissonantia sit quoddam
      imperfectum, requirens perfectum, quo perfici possit.</p>
   <p>6. Consonantia autem est perfectio ipsius.</p>
   <p>7. Quanto enim dissonantia minus distat a consonantia, tanto minus
      distat a sua perfectione et magis assimilatur eidem, et ideo magis amicabilis est
      auditui,
      tamquam plus habens de natura consonantie.</p>
   <p>8. Sed tunc dicet aliquis, quare oportet me distare a consonantia per
      tonum et dyesim, quam dicis esse minorem distantiam ante consonantiam ad quam tenditur;
      numquid essem in perfectiori dissonantia et in magis amicabili auditui, quia in magis
      propinqua consonantie, nullum motum faciendo in altero duorum cantuum, aut supra aut
      infra,
      ut hic:</p>
   <p>[Marchetus, 208] </p>
   <p>9. Et respondemus quod non, quia magis est delectabilis nature proportio
      partium ad suum totum quam proportio unius totius ad aliud totum,</p>
   <p>10. nam proportionando duo ad invicem consurgit maior delectatio et
      conformitas quam proportionando duo tota, et ideo oportet quod ibi fiat motus in utrisque
      partibus, ut earum proportio et ad se invicem et ad sua tota etiam cognoscatur, quod
      non
      esset si ex parte unius non motus alius causaretur,</p>
   <p>11. nam utraque duarum vocum in dissonantia est, et propter hoc
      utraque appetit perfici, nec potest, si non movetur de loco sive de sono in quo est.</p>
   <p>12. Oportet igitur quod moveantur ambe sursum et deorsum ad aliquam
      consonantiam intendentes.</p>
   <p>13. Debet autem dissonantia distare ante consonantiam per minorem
      distantiam et per motum utriusque rationibus superius allegatis, ut hic:</p>
   <p>[Marchetus, 214,1]</p>
   <p>14. Queritur quare non est sic proprium dissonantie que dicitur sexta
      tendere ad consonantiam dyapente sicut ad consonantiam dyapason,</p>
   <p>15. cum ipsa dissonantia a quacunque ipsarum consonantiarum distare
      per minorem distantiam videatur, ut hic:</p>
   <p>[Marchetus, 214,2]</p>
   <p>16. nam videmus quod in presenti prima figura cantus superior a tenore
      incipit in dyapason et descendit unam dyesim, pro quo descensu tenor ascendit unum
      tonum,
      qui continet quinque dyeses, et sic sunt sex dyeses, que sunt minor distantia ante
      consonantiam dyapason, ad quam tendere dinoscuntur.</p>
   <p>17. In secunda figura similiter distant a dyapente per minorem
      distantiam, scilicet per sex dyeses, quia cantus superior, qui est supra tenorem per
      dyapason, descendit unam dyesim, pro quo descensu tenor ascendit unum tonum, et sic
      sunt in
      dissonantia que dicitur sexta.</p>
   <p>18. Post hoc cantus superior descendit semitonium cromaticum, quod
      continet quatuor dyeses, et tunc tenor ascendit semitonium enarmonicum, quod habet
      duas
      dyeses;</p>
   <p>19. sic sunt sex, et ecce minor distantia facta ante dyapente et per motum
      utriusque.</p>
   <p>20. Respondemus quod duplex ratio est, quare sexta, que est
      dissonantia, non sic perfecte tendit ad dyapente sicut ad dyapason.</p>
   <p>21. Prima ratio est quod licet dissonantia illa ab utraque predictarum
      consonantiarum per minorem distantiam distare videatur, tamen in nullo predictorum
      cantuum
      secunde figure est minor distantia, quia non est ibi minor pars toni,</p>
   <p>22. et per consequens non est ibi minor motus cum transeunt de
      dissonantia in consonantiam, ut patet intuenti.</p>
   <p>23. Oportet enim ut sit minor distantia ante consonantiam, quod in
      aliquo duorum cantuum minor pars toni, que est dyesis, superius aut inferius proferatur.</p>
   <p>24. Secunda ratio est quod licet dissonantia ab ipsis duabus
      consonantiis, scilicet dyapente et dyapason, equaliter sit vicina, ad illam
      debet libentius tendere que est perfectior, et ad quam iocundius inclinatur.</p>
   <p>25. Dyapason autem est perfectior consonantia dyapente, ut infra
      patebit, et ob hoc minus iocunde inclinatur ad dyapente, que minus perfecta est.</p>
   <p>26. Patet ergo quod dissonantia que dicitur sexta minus proprie tendit
      ad dyapente quam ad dyapason.</p>
   <p>27. Licet sepius in cantibus talis color, qui dicitur ficticius,
      apponatur, naturaliter autem iniocunde profertur quelibet toni bipartitio per descensum,
      ut
      in presentibus figuris probabiliter potest sciri.</p>
   <p>[Marchetus, 222]</p>
   <p>28. FINIT TRACTATUS QUINTUS</p>
</div>
</main>

</body>
</html>

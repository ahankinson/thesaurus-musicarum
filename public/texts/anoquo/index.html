<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Quomodo de arithmetica procedit musica.</p>
   <p>Quinque sunt in Arithmetica inaequalitatis genera. Ex quibus tria
      postrema respuens musica primum tantum et secundum admittit, id est multiplex et
      superparticulare. Est vero multiplex, ubi maior numerus minorem numerum habet in se
      totum
      vel bis vel ter vel quater ac deinceps, nihilque deest et nihil exuberat. Ex huius
      generis
      radice oritur prima et perfectissima symphonia, quae dicitur diapason, et est in dupla
      proportione, et bis diapason quae quadrupla proportione, et bis diapason quae quadrupla
      proportione colligitur. Superparticulare vero est, quando maior numerus minorem habet
      in se
      totum, et unam eius aliquam partem, eamque vel dimidiam, ut tria ad duo et vocatur
      sesquialtera, vel sescupla, vel emiolia proportio. Vel tertiam, ut quatuor ad tria
      et
      vocatur sesquitertia vel epitrita proportio et deinceps. Ex huius generis radice oriuntur
      duae symphoniae diapente et diatessaron. Et diapente sesquialtera, diatessaron vero
      sesquitertia vocatur. Tonus quoque ex eodem genere procedens sesquioctava proportione
      colligitur. Reliqua autem inaequalitatis genera reiiciuntur, quia dum maior numerus
      minorem
      non parte sed partibus superat, evenit, ut voces etiam his mensuratae confusae et
      absonae
      fiant. Versatur igitur in multiplici genere dupla, tripla, quadruplaque
      proportio. Et dupla facit diapason, ut sunt IIII. ad VIII. Tripla vero, ut sunt II.
      ad VI.
      Quadrupla etiam, ut IIII. ad XVI. bis diapason constituit.</p>
   <p>Versatur vero in superparticulari genere sesquialtera vel sesquitertia
      et sesquioctava proportio. Et sesquialtera, ut sunt VI. ad VIIII. vel VIII. ad XII.
      diapente. Sesquitertia autem ut VI. ad VIII. vel VIIII. ad XII. diatessaron. Mixta
      vero
      sesquialtera et sesquitertia faciunt diapason, ut</p>
   <p>[GSII:56,1; text: diapason. diapente, diatessaron, VI. VIIII. XII.] </p>
   <p>Sesquioctava vero, ut sunt VIII. ad VIIII. tonum efficit. Multiplex
      ergo inaequalitatis genus diapason per duplum, ut I. ad II. diapason et diapente per
      triplam, ut I. ad III. bis diapason per quadruplam ut I. ad IIII. generat proportionem.
      Superparticulare autem inaequalitatis genus diapente per sesquialteram diatessaron
      per
      sesquitertiam, tonum per sesquioctavam creat proportionem.</p>
   <p>De Vocibus VII.</p>
   <p>Septem sunt diversae voces, quae iterum sicut septimanae dies repetitae
      duo diapason complent. Ultra haec duo diapason monochordum non debet extendi. quia
      omnis
      chorda gravioris diapason alteram in acuto diapason sibi concinentem habet. Ideo etiam
      infra
      sesquitertium idem diatessaron non potest coaptari, quia cum diapason V. tonorum et
      duorum
      semitoniorum, diapente trium tonorum et unius semitonii, diatessaron duorum tonorum
      et unius
      semitonii capax est, in duobus diapason quatuor troporum quaterna positio invenitur.
      Sic
      haec partim speciales sunt, ut graves subiugalibus, excellentes authenticis; partim
      communes
      tam subiugalibus quam authenticis, ut finales et superiores, in quibus subiugales
      cum
      magistris, id est diapente, ad hoc etiam Saeculorum amen. quamvis non eisdem chordis,
      in
      eisdem tamen tetrachordis fines quoque quos et magistri sortiuntur.</p>
   <p>De Tropis sive tonis.</p>
   <p>Tropi, quos abusive tonos nominamus quatuor sunt natura secundum
      gentium vocabula. Sunt autem dicti dorius, phrygius, lidius, mixolidius. Secundum
      monochordi
      vero positionem sic sunt vocati: Protus, deuterus, tritus, tetrardus, secundum literarum
      autem ordinem sic:</p>
   <p>[GSII:56,2; text: A, B, C, D, E, F, G, a, [sqb], c, d, e, f, g,
      aa.]</p>
   <p>Protus hac ratione constat ab A. in d. Deuterus a B. in E. Tritus a c.
      in f. Tetrardus a D. in G. Sed cum acumen gravitatem, gravitas acumen confunderet,
      consilium
      fuit, ut quisque tropus partiretur in duos, ut gravia gravibus, acuta convenirent
      acutis. Et
      acuti authentici: graves vero graece plagae, latine subiugales vel laterales vocarentur.
      Horum primus hypodorius cantatur ab A. in a. Secundus hypophrygius a B. in [sqb].
      tertius
      hypolidius a C in c. Quartus hypomixolidius a D in d. Dorius item authenticus
      a D. in d. phrygius ab E in e. Lidius ab F in f. Mixolidius a G in g. Quatuor hi modi
      ita
      naturaliter sunt disiuncti, ut alter alteri in sua sede locum non tribuat, alter alterius
      neumam aut nunquam recipiat, aut transformet. Ut sunt haec in offertoriis. Iubilate.
      Ipse
      est Deus et cetera. Deo nostro. Filiae regum. Varietate. Iustitiae Domini. Factus
      est et
      cetera. In ea sanctificatur et cetera. Filiorum et cetera.</p>
   <p>Omnis ergo diatessaron vel diapente vel diapason species a quovis
      tropo, cuius est, incipit, et in eundem desinit. Quapropter illae species, quae ab
      uno
      incipunt et in alium desinunt, licet quidem regularem tonorum et semitonii positionem
      habeant, tamen non sunt omnino naturales, ut D et G. E et a. Aliae quoque quae, in
      quo
      incipiunt, non nniuntur tropo, nec consuetam diatessaron habent positionem, id est,
      duos
      tonos et semitonium ut est f et [sqb] omnino abiiciendae sunt. Similiter et diapente
      B et f.
      quae non habent III. tonorum et semitonii positionem, non sunt recipiendae. Unde omnes
      regulares diatessaron species a gravibus, diapente vero a finalibus oriuntur.</p>
   <p>Tetrachorda in monochordo bifariam fiunt, scilicet secundum mensuram et
      secundum troporum institutionem. Quae autem secundum mensuram construuntur, habent
      semitonium in ultimo. Nam ita numerantur tonus tonus semitonium habent quoque coniunctionem
      tetrachorda, quod graece dicitur synaphe in E. Disiunctos vero tonos, quod graece
      dicitur
      diezeusis, inter A et B. Quae vero secundum troporum institutionem construuntur, habent
      semitonium in medio. Nam ita numerantur. tonus semitonium tonus. Habent quoque synaphe
      in D
      et d. diezeusin vero in A. et G. et inter a. et g. In hac tetrachordorum institutione
      cuiusque tetrachordi prima littera proti est, secunda deuteri, tertia triti, quarta
      communis
      proto et tetrardo, ut D et d. vel specialis tetrardi, ut G et g. Protus habet diatesseron
      A
      D. a. d. deuterus vero B E. [sqb]. e. tritus quoque C F. C. f. tetrardo servit D G.
      et d.
      g.</p>
   <p>Dorius est authenticus, hypodorius subiugalis, phrygius authenticus,
      hypophrygius subiugalis, lidius authenticus, hypolidius subiugalis, mixolidius dicitur
      authenticus, hypomixolidius subiugalis.</p>
   <p>Quod itaque tropi vocantur protus, deuterus, tritus, tetrardus, id est
      primus, secundus, tertius, quartus, hoc fit positione monochordi, non pro dignitate.
      Quisque
      enim illorum per se authenticus est, id est auctoralis sive magister.</p>
   <p>Ab A usque D omnes diatessaron species construuntur naturaliter, quia
      in quarto spatio totius monochordi diatesseron reperitur. Prima autem diatesseron
      species
      est proti, ab A in D. constans tonus semitonium tonus. Secunda est deuteri a B in
      E.
      constans semitonium tonus tonus. Tertia est triti a C in F. constans tonus tonus semitonium.
      Quarta est communis proto et tetrardo constans eadem forma qua prima, ut a D in G.
      Si ea
      protus utitur ascendendo ut est: Fac mecum. Tetrardus vero descendendo, ut est: Dabo
      in
      Sion. Iudaea et Ierusalem. Si quam aliam diatessaron speciem inveneris, quia
      in hac regulari institutione locum non habet, repudianda est, ut est ab F in [sqb].
      constans
      tonus tonus tonus.</p>
   <p>Qualiter Diapason Species construuntur.</p>
   <p>Omnes diapason species ita construuntur, ut a priori diapason
      incipiant, et in posteriori desinant; quia in secundo totius monochordi spatio diapason
      reperitur. Sciendum est, quod omnis cantilenae legalis ascensus et descensus per diapason
      construitur. Prima autem diapason species est subiugalis proti ab A in a. media D.
      secunda
      est subiugalis deuteri a B. in [sqb]. media E. Tertia est subiugalis triti a C in
      c. media
      F. Quarta est communis proti et tetrardi subiugalis a D in d. media G. Hic est legitimus
      subiugalium ascensus et descensus.</p>
   <p>Item ad ascensum et descensum authenticorum quatuor diapason species
      numerantur. Si de prima dictum est, quod quarta sit, quantum ad subiugalem tetrardi,
      prima
      quantum ad protum authenticum haec est a D. in d. media a. Secunda est deuteri authentici
      ab
      E. in e media [sqb]. Tertia est triti authentici, a F in f. media c. Quarta est tetradi
      authentici a G. in g. media d. Hic est legitimus authenticorum ascensus et descensus.
      Reliquarum in utramvis partem vocum adiectiones licentia vel auctoritate fiunt.</p>
   <p>Duo sunt diapason. In utroque horum omnis tropus duas habet litteras.
      Protus in priori habet A D. in secundo a. d. Deuterus in priori habet B. E. in secundo
      [sqb]. e. Tritus in priori habet C F. in secundo c. f. tetrardus in priori habet D
      et G. in
      secundo d et g.</p>
   <p>Subiugales in gravibus principantur, ab excellentibus excluduntur, in
      finalibus et superioribus communicant. Graves et superiores subiugalium finales et
      excellentes limites sunt authenticorum. Tetrachordum gravium est gravissimus cantilenae
      descensus. Tetrachordum finalium est melodiae exitus. Tetrachordum superiorum dat
      initia
      differentiarum, id est saeculorum amen, excipitur saeculorum amen secundi toni. Tetrachordum
      excellentium est altissimus cantilenae ascensus.</p>
   <p>Authentici in finalibus terminantur, in superioribus mediantur, et per
      saeculorum amen initiantur, in excellentibus exaltantur, subiugales in gravibus deponuntur,
      in finalibus mediantur, et terminantur, in superioribus exaltantur.</p>
   <p>Protus in authentica ratione constans a D in d. habet mediam a.
      Deuterus in authentica ratione constans ab E in e habet mediam [sqb]. Tritus in authentica
      ratione constans ab F in f. habet mediam c. Tetrardus in authentica ratione constans
      a G in
      g. habet mediam d. In subiugalibus medietates et fines unum sunt.</p>
   <p>In authenticis medietates et saeculorum amen idem sunt. Protus
      indifferenter constans ab A in d habet duas medias d et a. Deuterus indifferenter
      constans a
      B in e habet duas medias E et [sqb]. Tritus indifferenter constans a C in F habet
      duas
      medias F et c. Tetrardus indifferenter constans a D in g. habet duas medias G et d.
      Subiugales a gravibus per finales in superiores ascendunt. Authentici a finalibus
      per
      superiores in excellentes scandunt. Subiugales diatessaron infra, diapente
      supra, authentici autem diapente infra, diatessaron habent supra.</p>
   <p>De Agnitione quatuor modorum.</p>
   <p>Primus modus vocum fit, ubicunque vox tono poterit remitti, et prima
      specie diapente intendi, ut in A et D, a et d principalibus chordis proti valet agnosci,
      ut
      haec probat antiphona Prophetae praedicaverunt. Secundum modum vox ditono remissa,
      et
      secunda specie diatessaron intensa pandit, qui fit in B et E, [sqb] et e principalibus
      chordis deuteri, hunc plagaliter haec pandit antiphona Gloria haec est. Tertius modus
      tertia
      specie diatessaron remittitur, et ditono intenditur, sicut triti speciales chordae
      C. F c et
      f declarant. Huius modi indicium est in hac plagali antiphona: Modicum et non videbitis.
      Quartum modum vocum tono intensum, et quarta specie diapente remissum tetrardo aptamus:
      quia
      ipsius principales chordae D et G. d et g. illum conficiunt, qui modus et authentice
      et
      plagaliter dinoscitur in Antiphona: Si vere fratres. Multi veniunt. Notandum est,
      quod cum
      quisque troporum in propria chorda saeculorum amen habeat, utpote protus in a. tritus
      in c.
      tetrardus in d. solus deuterus saeculorum amen propter imperfectionem semitonii a
      [sqb]
      transfert in c. Nullus autem subiugalis cum suo magistro in eadem litera saeculorum
      amen
      collocat, sed semper inferius, utpote protus in a. sola eius plaga in f. deuterus
      in c.
      plaga eius in a. tritus in c. plaga eius in a. tetrardus solus in d. plaga eius in
      c.</p>
   <p>Quaeritur de specie diapason, quae est a D. in d. cum sit tam proto,
      quam tetrardo communis, quare non unum, sed duos modos efficiat. Quod ita solvitur,
      protus
      habet finem in D. mediam distinctionem in a. tetrardi subiugales habet tam finem quam
      mediam
      distinctionem in G. protus vero versans in subdistinctionibus, mediisque distinctionibus
      et
      fine circa a. vel D. propriam quoque diatessaron et diapente speciem frequentat; subiugalis
      autem tetrardi suis quoque speciebus intentus per cola, et commata maxime circa G.
      versans,
      diversos omnino modos efficiunt, protus saepius intendendo, tetrardus vero saepius
      remittendo.</p>
   <p>Sola litera D. in monochordo bis principalis est, est enim proti eadem
      principalis. Ipsius enim diatessaron a et d. circumscribitur. Est etiam eadem D. eiusdem
      proti cantilenae finalis. Litera ipsa d. principalis est tetrardi. Per ipsam enim
      et per
      specialem suam g. eius diatesseron circumscribitur. Unde eadem quarta diatessaron
      species
      proti est tantum in forma, propria autem tetrardi, quia eius principalibus chordis
      d. et g.
      clauditur. Est communis eadem D, quia est ultima gravium et prima finalium. Est et
      finis
      proti, et gravissimus tetrardi D. per diatessaron descensus. Littera superius d. altissimus
      est proti ascensus ac tetrardi saeculorum amen, et ultima est superiorum, et prima
      excellentium.</p>
   <p>Omnis vox ad sibi vicinam et iusum vel susum semitonium est aut tonus,
      omnis vox ad tertiam a se semiditonus est, aut ditonus. Omnis vox ad quartam a se,
      diatassaron est, exceptis F et [sqb] quadrato. Omnis vox ad quintam a se diapente
      est,
      exceptis B et F b et f.</p>
   <p>Omnis cantus una vel duabus vocibus infra finalem descendens et super diapente
      aliquam vel omnes suas voces si attigerit, authentici erit. Omnis cantus, qui IIII.
      sive V.
      vocibus infra finalem descenderit, et nihil super diapente tetigerit, subiugalis erit.
      Omnis
      cantus, qui plene plagalem depositionem habuerit, si super diapente unam vel duas
      voces
      tetigerit, subiugalis erit. Omnis cantus infra finaliem unam vocem habens, et supra
      diapente
      non vadens, subiugalis erit. Omnis cantus in V. vocibus tantum se continens potest
      esse
      communis, sed ei tribuatur, cuius frequentior habetur. Omnis cantus ad V. voces non
      pertingens pro sui imperfectione subiugalis erit.</p>
   <p>De inventione Synemmenon.</p>
   <p>Vult ita synemenon vocum gravitas ut acumen,</p>
   <p>Illud ab hac duplici poterit ratione probari.</p>
   <p>Respicit octavum quia quaevis vocula nervum</p>
   <p>Vult quoque synemenon resonare suum diapason</p>
   <p>Et propria specie stat quisque tropus diapente</p>
   <p>Authentus supra, lateralis habet suus infra.</p>
   <p>Vult protus ex prima, deutrus constare secunda,</p>
   <p>Tertius ex trita specie, quartus quoque quarta.</p>
   <p>Ecce proti deutri lateralis item quoque triti.</p>
   <p>More suo iam non fieret nisi per synemenon.</p>
   <p>Id cantus multi solidabunt Gregoriani.</p>
   <p>Imperitat chordis primis protus in tetrachordis</p>
   <p>Scilicet A D G quae designantur et a d.</p>
   <p>Stans prima specie diatessaron et diapente.</p>
   <p>Sic tetrachordorum voces habet ordo troporum</p>
   <p>Stat deutris deutrus, quia vocibus ut speciebus</p>
   <p>Sicut cuique datur series sua, sic variatur.</p>
   <p>De Speciebus Diatessaron.</p>
   <p>Se diapente quater variat, diatessaron ut ter,</p>
   <p>Stat natura tribus diatessaron in speciebus.</p>
   <p>Limmate prima tono constat utrimque dato</p>
   <p>Limma secunda tonis, postponit formula binis.</p>
   <p>Tertia limma tonos collocat ante duos.</p>
   <p>[A D B E [Gamma] C diatessaron. in marg.]</p>
   <p>De Speciebus Diapente.</p>
   <p>Sunt ita distinctae species quas fert diapente</p>
   <p>Prima fit ex ditono, limmate, deque tono [ut a [Gamma] ad D. in
      marg.]</p>
   <p>Ex tritono deutra cum limmate tertia contra. [ut ab F ad c, [sqb]
      mediante. ut ab E ad [sqb]. in marg.]</p>
   <p>Constat quarta tono, limmate cum ditono. [ut ab A ad E grave. in
      marg.]</p>
   <p>De Proprietatibus Troporum.</p>
   <p>Nobilitas primi iuvat anfractusque secundi</p>
   <p>Quarti garrulitas placet, et tua trite voluptas.</p>
   <p>Ubi Tetrachordum et Diezeuxis.</p>
   <p>Ex his D G d tetrachorda notantur utrimque</p>
   <p>Inter G simul A diezeusis bis patet una.</p>
   <p>De VI. Symphoniis.</p>
   <p>Symphoniae simplae sunt tres, totidem quoque iunctae</p>
   <p>Diapason simplae, diatessaron, et diapente</p>
   <p>Dicuntur iunctae, diapason cum diapente</p>
   <p>Cum diapente tonus, diatessaron ad diapason.</p>
   <p>De Cognatione Proti et Tetrardi.</p>
   <p>Hinc aut inde tonum, si iunxeris ad tetrachordum</p>
   <p>Vel prima specie, quartave datur diapente</p>
   <p>Inde prioratus primi patet atque tetrardi.</p>
</div>
</main>

</body>
</html>

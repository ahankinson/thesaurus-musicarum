<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>I.</p>
   <p>(VERSIO PARISIENSIS ET BRUGENSIS)</p>
   <p>DESIGNATIO MONOCHORDI.</p>
   <p>Dulce ingenium musicae, quamvis instrumentis plurimis vigeat, unius
      tamen instrumenti via veritatem legentibus insinuat. Et quia rationabilius voces omnium
      in
      uno trutinat, ideo monochordum eum vocat. De quo scribere libuit, qualiter componi
      et
      mensurari possit. Itaque debet fieri quadrum et concavum lignum, protensa longitudine,
      stricta non nimis latitudine, aequa quadratura. Quo facto superextendatur regula et
      trina
      dispositione, id est diatoni, chromatici, enarmonii, tracta in longum linea aequaliter
      dividat. Deinde adhibeatur circinus et partire totum per quattuor a dextra in sinistram
      partem. Eritque prima pars nete hyperboleon, altera mese, tertia lychanos ypaton,
      quarta
      proslambanomenos. Deinde recurratur ad neten hyperboleon et eum partire in octo et
      octavam
      inferius adde et facies tonum signato paranete. Cuius octava facit alium tonum signato
      trite. Rursusque tertia nete hyperboleon facit nete diezeumenon, et est semitonium,
      fitque
      simphonia quae vocatur diatesseron habens duos tonos et semitonium, quod partitur
      duas
      dieses in enarmonio. Habetque semper enarmonium quattuor semitonia incomposita, chromaticum
      vero duo composita et tria incomposita. Medietas autem primi toni diatoni
      terminat semitonium tertium chromatici.</p>
   <p>Constat autem totum monochordum decorari quinque tetracordis, fiuntque
      per diatesseron et clauduntur intra bis diapason. Et facit per supradictam rationem
      primum
      tetracordum nete hyperboleon, secundum nete diezeumenon, tertium nete sinenmenon,
      quod
      superius signatur inter paranete diezeumenon et mesen, quartum vero facit mesen et
      quintum
      lycanos ypaton. Suntque haec tetracorda principalium, mediarum, coniunctarum, divisarum,
      excellentium. Mensuranturque, sicut supra dictum est, per octavas duarum et tertia
      parte
      prioris.</p>
   <p>Et sicut constat esse octonos tropos, id est protum, plagam proti,
      tritum, plagam triti, tetrardum, plagam tetrardi, deuterum, plagam deuteri, sic liquet
      constare totidem dispositiones monocordi. In quibus est una communisque ratio et currit
      per
      eos omnium modulatio vocum, in quibus arsis et thesis facit discrepantiam sonorum.
      Sunt
      autem hi: Ypodorius, ypofrigius, ypolidius, dorius, frigius, lydius, mixolydius,
      ypermixolydius. Ita autem oportet eos consignari, ut integra sit diatesseron simphonia
      inter
      primum tropum, qui est ypodorius, et quartum, qui est dorius, semitonio in fine. Et
      hoc
      probetur a mese: fiat ea, quae est mese ypodorii, lychanos meson ypofrigii. Et erit
      tunc
      tonus inter mesen ypodorii et mesen ypofrigii. Fiat iterum ea, quae est mese ypofrigii,
      lychanos meson ypolidii. Et erit epogdous inter mesen ypofrigii et mesen ypolidii.
      Ecce duo
      toni pleni inveniuntur inter tres tropos. Et ideo, ut integra sit diatesseron simphonia
      addito semitonio, necesse est, ut mese ypolidii semitonio tantummodo distet a mese
      dorii,
      qui est quartus tropus, et fiat diatesseron inter quartum et primum, et inter quartum
      et
      septimum, inter quartum vero et octavum diapente.</p>
   <p>DE CORDIS OMNIBUS.</p>
   <p>Omnis igitur tropus (ypodorii, ypofrigii vel ceterorum) in genere
      diatonico, chromatico simul et enarmonio retinet cordas XXVIII, quae in omni acumine
      vel
      gravitate solent simphoniacas voces informare. Haec quoque nomina earum cum
      interpretatione:</p>
   <p>Proslambanomenos, quae et adquisita ad mediae consonantiam. Ypate
      ypaton, id est principalis principalium, quod prima incipiat primum tetracordum. Parypate
      ypaton subprincipalis principalium, quod coniungitur principali principalium. Deinde
      lycanos
      ypaton, quae dicitur diatona, id est extenta, id est acute sonans, vel cromatica,
      id est
      colorata, vel enarmonica, id est inadunata. Et est notandum in omni tetracordo tertiam
      semper vocari diatonam, id est extentam. Quod acute amplectitur in diatono tonum,
      in
      chromatico decolorat semitonium, in enarmonio diesim stringit, id est quartas partes
      tonorum. Semper enim per singula tetracorda mutantur genera. Ypate meson dicitur principalis
      mediarum, quod prima sit medii tetracordi. Huic conexa parypate meson, id est subprincipalis
      mediarum. Tres reliquae sui simili usu oboedient, id est lychanos meson extenti, colorati,
      inadunati. Post has sequitur mese, id est media, gravibus acuta, acutis gravis finis.
      Huic
      emitonio adheret trite sinenmenon, id est tertia coniunctarum. Post hanc sequuntur
      tres, de
      quibus dictum est, vocanturque paranete, quae penultime possunt vocari latine. Hoc
      autem
      tetracordum ideo vocatur coniunctum, quod iungatur cordae implenti simphoniam dyapason.
      Post
      paranete sequitur nete, id est finis coniunctarum. Quae autem tono distat a mese,
      vocatur
      paramese, id est prope mediam, quod eam in modulatione pulcre offendat, id est inveniat.
      Trite diezeumenon est tertia disiunctarum, quae spatium diapason pleniter finit. De tribus quae vocantur paranete vel extenti vel colorati vel inadunati dictum
      est. Nete diezeumenon interpretatur ultima divisarum. Post hanc trite yperboleon,
      id est
      tertia excellentium. Patet quoque paranete yperboleon, cur vocetur extenta in diatono,
      colorata in chromatico, inadunata in enarmonio. Nam tertia omnis tetracordi propter
      loci
      mutationem vocatur semper in diatono (diatona, id est extenta), in cromatico (cromatica,
      id
      est colorata), in enarmonio (enarmonica, id est inadunata). Una vero quae restat dicitur
      nete hyperboleon, id est ultima excellentium. Dicitur autem hoc tetracordum excellentium,
      quod in singulis tropis acutior exurgat.</p>
   <p>DE SEMITONIO ET TONO VEL DIESIM QUID SINT.</p>
   <p>Quicquid autem in singulis tropis melicum sonuerit, aut tonum, aut
      emitonium aut diesim custodit. Est ergo tonus spacium duarum cordarum sono diversarum
      cum
      legitima quantitate, id est octava parte, ut VIIII ad VIII. Semitonium vero non recte
      toni
      medium, sed sonus tono minor dicitur, ut CCXLIII ad CCLVI. Diesis vero est sonus semitonio
      minor, quae limma vocatur. Quae in enarmonio dividit quartas partes toni et dicitur
      tetramoria, in chromatico tertias, et dicitur tritemoria. In diatono retinet tertiam
      toni,
      et dimidiam tertiae, id est sextam, et facit hemioliam, id est sesqualteram, et est
      armonia,
      quae vocatur diapente. Habet autem tonus semper quattuor dieses et emitonia duo.</p>
   <p>DE SYMPHONIIS.</p>
   <p>Symphoniae autem, quae in ascensu cordarum continuo vel discreto, et in
      descensu aeque continuo vel discreto, singulos tonos vel semitonia exprimunt, sunt
      quinque:
      Diatesseron, diapente, diapason, diapason et diapente, bis diapason.</p>
   <p>Prima ergo diatesseron constat ex epitrito, ut sunt IIII ad III, et
      latine appellatur ex quattuor cordis, et recipit sonos quattuor, spacia tria, tonos
      duos et
      semis; et est emitoniorum quinque, quae ad plenos tonos et integros mediatenus valent;
      et
      est dieseon decem. Diesis est quarta pars toni.</p>
   <p>Secunda vero constat ex hemiolio, id est sesqualtero, ut sunt III ad II
      et dicitur dyapente, id est de quinque cordis, quae habet epogdoos, id est tonos tres
      et
      dimidium, spatia quattuor, emitonia septem, dieses quattuordecim.</p>
   <p>Tertia fit ex duplari, ut sunt IIII ad II et dicitur diapason, id est
      ex omnibus. Haec recipit sonos octo, spacia septem, tonos sex, emitonia duodecim,
      dieses
      XXIIII.</p>
   <p>Quarta fit ex triplari, ut sunt III ad I diciturque diapason et
      diapente. Haec recipit sonos tredecim, spacia tredecim, tonos undecim, emitonia XXII,
      dieses
      XLIIII supputatis sinenmenis.</p>
   <p>Quinta fit ex quadruplo, ut sunt IIII ad I diciturque bis diapason.
      Haec habet sonos XVI, spacia XVI, tonos tredecim et semis in sinenmenis, emitonia
      XXVII,
      dieses LIIII.</p>
   <p>DE DIATESSERON ET DIAPENTE.</p>
   <p>Igitur ipsas species diapente et diatesseron punctorum ordinatione
      libet considerare sive per tonos singulos discretos, sive indiscretos in intensione
      vel
      remissione hoc modo:</p>
   <p>Prima species diatesseron tercio loco habens semper semitonium:</p>
   <p>[VMK6:19,1] </p>
   <p>Secunda species diatesseron secundo loco habens semitonium:</p>
   <p>[VMK6:19,2]</p>
   <p>Tercia species diatesseron habens primo loco semitonium:</p>
   <p>[VMK6:19,3]</p>
   <p>Prima species diapente habens tercio loco semitonium:</p>
   <p>[VMK6:19,4]</p>
   <p>Secunda species diapente habens secundo loco semitonium:</p>
   <p>[VMK6:19,5]</p>
   <p>Tercia species diapente habens primo loco semitonium:</p>
   <p>[VMK6:20,1] </p>
   <p>Quarta species diapente habens quarta loco semitonium:</p>
   <p>[VMK6:20,2]</p>
   <p>DE PRIMO TONO.</p>
   <p>A prima quoque specie diapason, quae est mese, id est .o., inchoatur
      primus tropus, finiturque in dyapente remissum, quod est .e., et haec est eius forma:
      NOANNOEANE. Habet autem quinque differentias et novem loca in nocturnis. Est namque
      prima
      differentia in .o., quae habet duo loca: primum in se: "Veniet Dominus et non", secundum
      in
      .i. enarmonio remisso: "Apertis". Secunda vero differentia in .m. lychanos meson,
      quae habet
      tria loca: se: "Canite tuba", dyatesseron remissum in .e.:, "Ecce nomen
      Domini", dyapente remissum in .c.: "Intempesta nocte". Tertia differentia in .i.,
      quae habet
      unum locum, diatesseron scilicet remissum in .c.: "O beatum pontificem". Quarta differentia
      in .h., quae habet unum locum: se: "Inclinans se Iesus". Quinta differentia in .e.,
      quae
      habet duo loca: se: "Euge", sesquioctavum remissum in .c.: "Sint lumbi". Concluditurque
      huius tropi forma intra integrum diapente, et singulae cordae singulas retinent
      differentias. Et prima differentia duo habet loca, secunda tria, tertia unum, quarta
      unum,
      quinta duo. Unde constat, ut hic tropus quinque habeat differentias et novem loca
      in
      nocturnis. In diurnis autem hic tropus tres habet differentias: primam in .i., quae
      habet
      unum locum in .c., ut "Inclina", secunda in .h., quae habet locum in .e.: "Statuit",
      tertia
      in .e., quae habet locum in se: "Gaudete". Unde apparet, ut singulae in diurnis differentiae
      singula habeant loca. Propter admirabilem igitur huius tropi differentiarum naturam,
      a
      quibusdam in symphonia eius .c. non additur, quia ea nulla differentia insignitur.
      Huius
      autem in nocturnis sic currit versus: "Gloria patri et filio et spiritui sancto, sicut
      erat
      in principio et nunc et semper et in secula seculorum amen". In diurnis autem sic
      currit
      versus: "Gloria patri et filio et spiritui sancto, sicut erat in principio et nunc
      et semper
      et in secula seculorum amen. amen. amen."</p>
   <p>DE SECUNDO TONO.</p>
   <p>A quarta specie diapason, que est .e., ubi finitur primus tropus,
      inchoatur et secundus, ibique finitur ubi inchoatur. Concluditur autem eius forma
      intra
      diapente, quod est ab .m. ad .c.. Huius autem tropi haec est forma: NOEAGIS.
      Habet hic tropus in nocturnis differentiam unam in .e., quae habet tria loca: diatesseron
      remissum in .a., ut: "Letentur caeli", sesquioctavum remissum in .c.: "Igitur", se,
      ut:
      "Iuste et pie". Unde constat, ut hic tropus unam habeat differentiam in nocturnis
      et tria
      loca. In diurnis hic tropus ipsam habet differentiam et ipsa loca: diatesseron remissum
      in
      .a., ut: "Ecce advenit", tonum remissum in .c.: "Sicientes", se: "De necessitatibus".
      Huius
      tropi in nocturnis sic currit versus: "Gloria patri et filio et spiritui sancto, sicut
      erat
      in principio et nunc et semper et in secula seculorum amen. amen." In diurnis autem
      sic
      currit versus: "Gloria patri et filio et spiritui sancto, sicut erat in principio
      et nunc et
      semper et in secula seculorum amen."</p>
   <p>DE TERTIO.</p>
   <p>A prima specie diapason et primus propter quandam naturam inchoatur et
      tertius tropus, finiturque in diatesseron, in .h. scilicet; concluditurque eius forma
      intra
      diapente .o. ad .e. et diatesseron .o. ad .cc.. Huius autem tropi talis est forma:
      NOEOEANE.
      Habet autem hic tropus in nocturnis differentias duas: unam in .m., quae habet unum
      locum,
      se: "Qui odit", alteram in .o., quae habet unum locum, diatesseron remissum in .h.:
      "Qui de
      terra est". In diurnis autem hic tropus easdem habet differentias et eadem
      loca: .m., ut: "Ego autem cum"; .o. differentiam et .h. locum: 'Dum sanctificatus".
      Huius
      autem tropi in nocturnis sic currit versus: "Gloria patri et filio et spiritui sancto,
      sicut
      erat in principio et nunc et semper et in secula seculorum amen." In diurnis autem
      sic
      currit versus: "Gloria patri et filio et spiritui sancto, sicut erat in principio
      et nunc et
      semper et in secula seculorum amen."</p>
   <p>DE QUARTO.</p>
   <p>A quinta specie dyapason, ubi finitur tertius tropus, inchoatur et
      quartus ab .h., scilicet et finitur in eadem .h.. Concluditur autem eius forma intra
      diapente, quod est ab .o. ad .e. addito sesquioctavo remisso .e. ad .c.. Huius autem
      tropi
      haec est forma: NOEAGIS. Habet autem hic tropus in nocturnis differentias duas: primam
      in
      .h., quae habet tria loca: se: "O quam clarus est", .i.: "Hierusalem", sesquioctavum
      remissum in .e.: "Rubum quem". Secunda differentia in .e., quae habet unum locum in
      .c.:
      "Bethlem non". Unde constat, ut hic tropus duas habeat differentias et duplicata loca
      in
      nocturnis. In diurnis autem hic tropus unam habet differentiam in .m., ut: "Resurrexi".
      Huius autem in nocturnis sic currit versus: "Gloria patri et filio et spiritui sancto,
      sicut
      erat in principio et nunc et semper et in secula seculorum amen." In diurnis autem
      sic:
      "Gloria patri et filio et spiritui sancto, sicut erat in principio et nunc et semper
      et in
      secula seculorum amen."</p>
   <p>DE QUINTO.</p>
   <p>A tertia specie diapason, quae est .y., inchoatur quintus tropus,
      finiturque in diapente, quod est .i.. Concluditur autem eius forma diapente, quod
      est .y. ad
      .i. addito enarmonio, quod est .y. ad .dd. Huius autem tropi haec est forma: NOEOEANE.
      Habet
      autem hic tropus in nocturnis duas differentias: unam in .o., quae habet duo loca:
      se:
      "Obsecro Domine", enarmonium remissum in .i.: "Vox clamantis". Altera differentia
      in .y.,
      quae habet unum locum: se, scilicet: "Hodie nobis". In diurnis autem hic tropus tres
      habet
      differentias et tria loca: se: "Exaudi Deus", alteram in .m., quae habet unum locum
      in .i.:
      "Circumdederunt me", tertiam in .y.: "Iustus Dominus". Huius autem tropi in nocturnis
      sic
      currit versus: "Gloria patri et filio et spiritui sancto, sicut erat in principio
      et nunc et
      semper et in secula seculorum amen." In diurnis sic currit versus: "Gloria patri et
      filio et
      spiritui sancto, sicut erat in principio et nunc et semper et in secula seculorum
      amen."</p>
   <p>DE SEXTO.</p>
   <p>A sexta specie diapason, ubi finitur quintus tropus, inchoatur sextus,
      ab .i. videlicet. Concluditur tamen eius forma diapente, quod est .o. et .e. addita
      sesquioctava proportione ad gravem partem, scilicet .e. ad .c. Huius autem tropi haec
      est
      forma: NOEAGIS. Habet autem hic tropus in nocturnis differentiam unam, quae
      habet tria loca: se: "Aspiciebam", enarmonium intensum in .o.: "Modo veniet", diatesseron
      remissum in .c: "Per memetipsum". Itaque hic tropus una differentia tribus insignitur
      locis.
      In diurnis autem ipsa differentia duo habet loca: se: "Os iusti", diatesseron remissum
      in
      .c.: "Qui manducat". Huius tropi in nocturnis sic currit versus: "Gloria patri et
      filio et
      spiritui sancto, sicut erat in principio et nunc et semper et in secula seculorum
      amen." In
      diurnis sic: "Gloria patri et filio et spiritui sancto, sicut erat in principio et
      nunc et
      semper et in secula seculorum amen."</p>
   <p>DE SEPTIMO.</p>
   <p>A quarta specie diapason, quae est supra mese inchoatur septimus
      tropus, id est .cc., et finitur in diapente .m.. Concluditur eius forma intra diapente,
      quod
      est .cc. ad .m. addita sesquioctava proportione, quod est ab .m. ad .i.. Huius autem
      tropi
      haec est forma: NOEOEAGIS. Habet autem in nocturnis differentias tres: unam in .cc.,
      quae
      habet unum locum, diapente remissum in .m., ut: "Summae trinitati", alteram in .y.,
      quae
      habet duo loca: se, ut: "Dixit Iudas". Tonum intensum in .cc. ut: "Aspiciens". Tertia
      differentia est in .o., quae habet duo loca: se: "Adtende Domine", tonum remissum
      in .m.,
      ut: "Missus est Gabrihel". De hac differentia sunt omnes antiphonae, quas vicio finis
      in
      quarto ponimus, ut: "Benedicta tu". In diurnis huic tropo una est differentia in .m.,
      quae
      habet unum locum: se, scilicet, ut: "Puer natus est". Sic autem in nocturnis currit versus: "Gloria patri et filio et spiritui sancto, sicut erat in principio
      et nunc
      et semper et in secula seculorum amen." In diurnis: "Gloria patri et filio et spiritui
      sancto, sicut erat in principio et nunc et semper et in secula seculorum amen."</p>
   <p>DE OCTAVO.</p>
   <p>A septima specie diapason, quae est .m., ubi finitur septimus,
      inchoatur octavus ibique finitur ubi inchoatur. Concluditur eius forma intra diapente
      intensum .m. ad .cc. addita sesquioctava proportione remissa .m. ad .i.. Huius tropi
      talis
      est forma: NOEAGIS. Habet hic tropus in nocturnis differentiam unam, quae habet quinque
      loca: se: "Ecce dies venient", sesquioctavum remissum in .i., ut: "Doceam iniquos",
      sesquioctavum intensum in .o., ut: "Quodcumque ligaveris", diatesseron remissum in
      .e.: ...
      diatesseron intensum in .y.: "Ecce ancilla Domini". Unde apparet, quod hic tropus
      in
      nocturnis una differentia cum quinque locis insignitur. In diurnis vero hic tropus
      unam
      habet differentiam, quae habet duo loca: se, ut: "In virtute tua", diatesseron remissum
      ut:
      "Domine ne longe". Huius tropi in nocturnis sic currit versus: "Gloria patri et filio
      et
      spiritui sancto, sicut erat in principio et nunc et semper et in secula seculorum
      amen." In
      diurnis autem: "Gloria patri et filio et spiritui sancto, sicut erat in principio
      et nunc et
      semper et in secula seculorum amen."</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Caput V. Libri Cassiodori de artibus ac disciplinis liberalium litterarum.</p>
   <p>De musica.</p>
   <p>1. Gaudentius quidam de Musica scribens, Pythagoram dicit huius rei
      invenisse primordia ex malleorum sonitu, et chordarum extensione percussa. Quam amicus
      noster vir disertissimus Mutianus transtulit in latinum, ut ingenium eius adsumti
      operis
      qualitas indicaret. Clemens vero Alexandrinus Presbyter in libro, quem contra Paganos
      edidit, Musicam ex Musis dicit sumpsisse principium; Musasque ipsas, qua de caussa
      inventae
      fuerint, diligenter exponit. Quae Musae ipsae adpellatae sunt [apo tou masenein],
      id est, a
      quaerendo; quod per ipsas, sicut antiqui voluerunt, vis carminum, et vocis modulatio
      quaereretur. Invenimus etiam Censorinum, qui ad Q. Cerellium scripsit de natali eius
      die,
      ubi de musica disciplina, vel de alia parte Mathesis non negligenda disseruit: quoniam
      non
      inutiliter legitur, ut res ipsae penetrabilius animo frequenti meditatione condantur.</p>
   <p>2. Musica ergo disciplina per omnes actus vitae nostrae hac ratione
      diffunditur. Primum, si Creatoris mandata faciamus, et puris mentibus statutis ab
      eo regulis
      serviamus. Quidquid enim loquimur, vel intrinsecus venarum pulsibus commovemur, per musicos rhythmos harmoniae, virtutibus probatur esse sociatum. Musica quippe est
      scientia bene modulandi: quodsi nos bona conversatione tractemus, tali disciplinae
      probamur
      semper esse sociati: quando vero iniquitates gerimus, Musicam non habemus. Coelum
      quoque et
      terra, vel omnia, quae in eis superna dispensatione peraguntur, non sunt sine musica
      disciplina: cum Pythagoras hunc mundum per Musicam conditum, et gubernari posse
      testetur.</p>
   <p>3. In ipsa quoque religione valde permixta est; ut decalogi
      decachordus, tinnitus cytharae, tympana, organi melodia, cymbalorum sonus; ipsum quoque
      Psalterium adinstar instrumenti musici nominatum esse non dubium est: eo quod in ipso
      contineatur coelestium virtutum suavis nimis et grata modulatio.</p>
   <p>4. Nunc de Musicae partibus, sicut est a Maioribus traditum,
      disseramus. Musica est disciplina vel scientia, quae de numeris loquitur, qui ad aliquid
      sunt his, qui inveniuntur in sonis; ut duplum, triplum, quadruplum, et his similia,
      quae
      dicuntur ad aliquid.</p>
   <p>5. Musicae partes sunt tres; nam vel est illa Harmonica, vel Rhythmica,
      vel Metrica.</p>
   <p>Harmonica scientia est musica, quae discernit in sonis acutum et
      grave.</p>
   <p>Rhythmica est, quae requirit in concursione verborum, utrum bene sonus,
      an male cohaereat.</p>
   <p>Metrica est, quae mensuras diversorum metrorum probabili ratione
      cognoscit; ut verbi gratia, heroicum, iambicum, elegiacum, et caetera.</p>
   <p>6. Instrumentorum musicorum genera sunt tria: percussionale, tensibile;
      inflatile.</p>
   <p>Percussionalia, ut sunt acitabula aenea et argentea, vel alia, quae
      metallico rigore percussa, reddunt cum suavitate tinnitum.</p>
   <p>Tensibilia sunt chordarum fila, sub arte religata, quae amodo plectro
      percussa mulcent aurium delectabiliter sensum: in quibus sunt species cythararum
      diversarum.</p>
   <p>Inflatilia sunt, quae spiritu reflante completa, in sonum vocis
      animantur; ut sunt tibiae, calami, organa, panduria, et caetera huiusmodi.</p>
   <p>7. Restat nunc, ut de symphoniis dicere debeamus. Symphonia est
      temperamentum sonitus gravis ad acutum, vel acuti ad gravem, modulamen efficiens,
      sive in
      voce, sive in percussione, sive in flatu.</p>
   <p>Symphoniae sunt sex: prima Diatessaron, secunda Diapente; tertia
      Diapason; quarta Diapason simul et Diatessaron; quinta Diapason simul et Diapente;
      sexta
      Disdiapason.</p>
   <p>Diatessaron symphonia est, quae constat ex ratione epitrita ([epitrite]
      sesquitertia), et fit ex sonitibus quatuor, unde nomen accepit.</p>
   <p>Diapente symphonia est, quae constat ex ratione hemiolia ([hemiolia]
      sesquiplici) et fit ex sonitibus quinque, unde etiam nomen accepit.</p>
   <p>Tertia Diapason symphonia est; quae etiam diocto (quae per octo, scilicet
      tonos) dicitur, constat ex ratione diplasia [diplasia], hoc est dupla; fit autem per
      sonitus
      octo, unde et nomen accepit, sive diocto [diokto], sive Diapason [dia pason]: quia
      apud
      veteres cytharae ex octo chordis constabant. Diapason ergo dicta est, quasi ex omnibus
      sonitibus constans.</p>
   <p>Quarta Diapason simul et Diatessaron, symphonia est, quae constat ex
      ratione, quam habet XXIV. numerus ad novem numerum; fit autem ex sonitibus undecim.</p>
   <p>Quinta, Diapason simul et Diapente, symphonia est, quae constat ex
      ratione triplasia ([triplasia] seu tripla); fit autem per sonitus duodecim.</p>
   <p>Sexta, Disdiapason, id est, dupla diapason, symphonia est, quae constat
      ex ratione tetraplasia ([tetraplasia] quadrupla); fit autem per sonitus quindecim.</p>
   <p>8. Tonus est totius constitutionis harmonicae differentia et quantitas,
      quae in vocis accentu, sive tenore consistit. Toni sunt quindecim</p>
   <p>Hypodorius. Dorius. Hyperdorius.</p>
   <p>Hypoiastius. Iastius. Hyperiastius.</p>
   <p>Hypophrygius. Phrygius. Hyperphrygius.</p>
   <p>Hypoaeolius. AEolius. Hyperaeolius.</p>
   <p>Hypolydius. Lydius. Hyperlydius.</p>
   <p>Hypodorius, tonus est omnium gravissime sonans, propter quod et
      inferior nuncupatur.</p>
   <p>Hypoiastius autem hypodorium hemitonio praecedens.</p>
   <p>Hypophrygius, est hypoiastium hemitonio, hypodorium tono
      praecedens.</p>
   <p>Hypoaeolius, est hypophrygium hemitonio, hypoiastium tono, hypodorium
      tono semis praecedens.</p>
   <p>Hypolydius, est hypoaeolium hemitonio, hypophrygium tono, hypoiastium
      tono semis, hypodorium ditono praecedens.</p>
   <p>Dorius, est hypolydium hemitonio, hypoaeolium tono, hypophrygium tono
      semis, hypoiastium ditono, hypodorium duobus semis tonis, hoc est, diatessaron symphonia
      praecedens.</p>
   <p>Iastius, est dorium hemitonio, hypolydium tono, hypoaeolium tono semis,
      hypophrygium ditono, hypoiastium duobus semis, hoc est, diatessaron symphonia, hypodorium
      tribus tonis praecedens.</p>
   <p>Phrygius, est iastium hemitonio, dorium tono, hypolydium tono semis,
      hypoaeolium ditono, hypophrygium duobus semis tonis, hoc est, diatessaron symphonia:
      hypoiastium tribus tonis, hypodorium tribus semis tonis, hoc est, diapente symphonia
      praecedens.</p>
   <p>AEolius phrygium hemitonio, iastium tono, dorium tono semis, hypolydium
      duobus (hypoaeolium duobus) semis, hoc est, diatessaron symphonia: hypophrygium tribus
      tonis, hypoiastium tribus semis, hoc est, diapente symphonia: hypodorium quatuor tonis
      praecedens.</p>
   <p>Lydius, est aeolium hemitonio, phrygium tono, iastium tono semis,
      dorium duobus tonis, hypolydium duobus semis tonis, hoc est, diatessaron
      symphonia: hypoaeolium tribus tonis, hypophrygium tribus semis tonis, hoc est, diapente
      symphonia: hypoiastium quatuor tonis, hypodorium quatuor semis tonis praecedens.</p>
   <p>Hyperdorius, est lydium hemitonio, aeolium tono, phrygium tono semis,
      iastium duobus tonis, dorium duobus semis, hoc est, diatessaron symphonia: hypolydium
      tribus
      tonis, hypoaeolium tribus semis tonis, hoc est, diapente symphonia: hypophrygium quatuor
      tonis, hypoiastium quatuor semis, hypodorium quinque (praecedens).</p>
   <p>Hyperiastius, est hyperdorium hemitonio, lydium tono, aeolium tono
      semis, phrygium duobus tonis, iastium duobus semis tonis, hoc est, diatessaron symphonia:
      dorium tribus tonis, hypolydium tribus semis tonis, hoc est, diapente symphonia: hypoaeolium
      quatuor tonis, hypophrygium quatuor semis, hypoiastium quinque tonis, hypodorium quinque
      semis (praecedens).</p>
   <p>Hyperphrygius, est hyperiastium hemitonio, hyperdorium tono, lydium
      tono semis, aeolium duobus, phrygium duobus semis, hoc est, diatessaron symphonia:
      iastium
      tribus tonis, dorium tribus semis, hoc est, diapente symphonia: hypolydium quatuor
      tonis,
      hypoaeolium quatuor semis, hypophrygium quinque, hypoiastium quinque semis, hypodorium
      sex,
      hoc est, diapason symphonia praecedens.</p>
   <p>Hyperaeolius, est hyperphrygium hemitonio, hyperiastium tono,
      hyperdorium tono semis, lydium duobus tonis, aeolium duobus semis, hoc est, diatessaron
      symphonia: phrygium tribus tonis, iastium tribus semis tonis, hoc est, diapente symphonia:
      dorium quatuor tonis, hypolydium quatuor semis, hypoaeolium quinque tonis, hypophrygium
      quinque semis, hypoiastium sex tonis, hoc est, diapason symphonia: hypodorium sex
      semis
      tonis (praecedens).</p>
   <p>Hyperlydius est novissimus et acutissimus omnium, hyperaeolium
      hemitonio, hyperphrygium tono, hyperiastium (lege tono semis, hyperdorium duobus tonis,
      lydium duobus semis) hoc est, diatessaron symphonia: aeolium tribus tonis, phrygium
      tribus
      semis tonis, hoc est, diapente symphonia: iastium quatuor tonis, dorium quatuor semis,
      hypolydium quinque, hypoaeolium quinque semis tonis, hypophrygium sex tonis, hoc est,
      diapason symphonia: hypoiastium sex semis tonis, hypodorium septem tonis (praecedens).</p>
   <p>Unde claret, quoniam hyperlydius tonus omnium acutissimus, septem tonis
      praecedit hypodorium omnium gravissimum: in quibus, ut Varro meminit, tantae utilitatis
      virtus ostensa est, ut excitatos animos sedaret, ipsas quoque bestias, nec non et
      serpentes,
      volucres atque delphinas ad auditum suae modulationis attraheret.</p>
   <p>9. Nam ut Orphei lyram, Sirenarum cantus, tamquam fabulosa taceamus:
      quid de David dicimus, qui a spiritu immundo Saulem disciplina saluberrimae modulationis
      eripuit, novoque modo per auditum sanitatem contulit regi, quam medici non poterant
      herbarum
      potestatibus operari? Asclepiades quoque medicus, Maiorum attestatione
      doctissimus, phreneticum quemdam per symphoniam naturae suae reddidisse memoratur.
      Multa
      sunt autem in aegris hominibus per hanc disciplinam facta miracula. Coelum ipsum,
      sicut
      supra memoravimus, dicitur sub harmoniae dulcedine revolvi. Et ut breviter cuncta
      complectar, quidquid in supernis sive terrenis rebus convenienter secundum Auctoris
      sui
      dispositionem geritur, ab hac disciplina non refertur exceptum.</p>
   <p>10. Gratissima ergo nimis utilisque cognitio, quae et sensum nostrum ad
      superna erigit, et aures modulatione permulcet; quam apud Graecos Alypius, Euclides,
      Ptolemaeus, et caeteri probabili institutione docuerunt. Apud Latinos autem vir magnificus
      Albinus librum de hac re compendiosa brevitate conscripsit; quem in bibliotheca Romae
      nos
      habuisse, atque studiose legisse retinemus. Qui si forte gentili incursione sublatus
      est,
      habetis hic Gaudentium Mutiani Latinum; quem si sollicita intentione relegitis, huius
      scientiae vobis atria patefacit. Fertur etiam latino sermone et Apuleium Madaurensem
      instituta huius operis effecisse.</p>
   <p>Scripsit etiam et Pater Augustinus de Musica sex libros, in quibus
      humanam vocem, rhythmicos sonos et harmoniam modulabilem in longis syllabis atque
      brevibus
      naturaliter habere monstravit. Censorinus quoque de accentibus voci nostrae adnecessariis
      subtiliter disputavit, pertinere dicens ad Musicam disciplinam; quem vobis inter caeteros
      transcriptum reliqui.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Musica disciplina est, quae de numeris loquitur, qui ad aliquid sunt his, qui
      inveniuntur in sonis. Vel musica est peritia modulationis sono cantuque consistens.
      Musicae
      enim partes sunt tres, scilicet harmonica, rhythmica, metrica. Harmonica est, quae
      discernit
      in sonis acutum et gravem. Rhythmica est, quae requirit incursionem, utrum bene vel
      male
      cohaereat sonus. Metrica est, quae mensuram diversorum metrorum probabili ratione
      cognoscit, ut heroicon, jambicon, elegiacon. Omnem autem sonum, qui materies
      cantilenarum est, triforme constat esse naturam. Prima est harmonica, quae ex vocum
      carminibus constat; secunda organica, quae ex flatu consistit; tertia rhythmica, quae
      in
      pulsu digitorum sonos recipit. Nam aut a voce editur sonus sicut per fauces aut flatu
      sicut
      per tubam vel tibiam aut impulsu sicut per citharam aut per quodlibet aliud, quod
      percutiendo canorum est.</p>
   <p>Musica dicitur a moys, quod est aqua, quia aqua et musa dicitur
      ratione istius, quia musicus sonus maxime fit aqua et aere, ut in hydraulis, id est
      in
      organalibus, facile probari potest. Multum enim iuvat aqua sonum musicum. Novem enim
      fuerunt
      musae [fol. 61vb] filiae Jovis et Junonis secundum fabulam, quae musicam circa aquam
      invenerunt. Revera novem sunt officia humanae vocis. Fingitur enim humana vox plectro
      linguae a pulsu quatuor dentium, repercussione duorum labiorum in modum cymbalorum,
      cavo
      gutturis et adiutorio pulmonis, qui in modum follis aerem recipit et remittit. Unde
      Aristoteles in septimo "De anima", ex aspiratione et inspiratione impossibile est
      vocare, id
      est vocem facere. Hoc est dictum, solum per emissionem aeris vel solum per attractionem
      eiusdem non fit vox, quod patet per experimentum secundum ordinem, quod in faciendo
      vocem
      contineatur aer et frangatur et figuretur per instrumenta formantia vocem. Duplex
      enim est
      sonoritas et insonoritas, una est in littera, una et absolute accepta, et haec canitur
      ex
      generatione et loco generationis. Quod autem generatio sit causa sonoritatis vel
      insonoritatis in littera una absolute accepta, sic ostenditur. Generari enim in maiori
      apertione est causa plus habendi de sono, generari in minori apertione est causa minus
      habendi de sono, et apertio maior et minor [est] tantum sonoritatem et insonoritatem.
      Quod
      autem locus generationis sit causa, sic ostenditur. Dicit Aristoteles in libro "De
      anima",
      quod tria concurrunt ad sonoritatem soni, scilicet siccitas, concavitas, planities.
      Siccitas, ut faciat claritatem soni, quia humiditas facit eius raucitatem per oppositionem,
      concavitas [fol. 62ra] quia in loco concavo vox sicut aer formatur et percutit partes
      undique, unde quasi uno icto generat et sic multiplicatur sonus; planities, ut fiat
      aequaliter percussio aeris. Itaque non impeditur, quin bene sonet. Sic igitur est,
      quod, si
      deficiant ista tria vel aliquod istorum, impediretur bonitas soni. Si autem nullum
      illorum
      deficiet, est bonitas soni et ita fit quandoque sonoritas quandoque insonoritas, et
      hoc
      patet per experimentum, quia quaedam litterae generantur in ore, ubi locus concavus
      est, et
      hoc dicitur vel ex percussione linguae ad superius palatum, ubi locus est siccior,
      et fit
      sonus clarior, ut patet in generatione "t" vel "d", vel ex percussione linguae ad
      inferius
      palatum, ubi locus est humidior et sonus raucior, sicut patet in generatione huius
      litterae
      "o". Unde clarioris soni sunt "t" et "d" quam "o" et sic patet, quod sonoritas et
      insonoritas in una littera absolute canuntur ex generatione et loco generationis.
      Alia autem
      est sonoritas et insonoritas in littera comparata ad aliam, et haec canitur ex proportione
      et improportione soni. Manifestum est, vocales generantur in apertione, consonantes
      in
      clausione, quia, si duae vocales generantur, maxima fit apertio et minor sonoritas
      sive
      proportio et sic fiet improportio, sed, quia consonans generatur in clausione et clausio
      facta cum apertione, temperat apertionem et ob hoc ex [fol. 62rb] prolatione vocalium
      [?]
      cum consonante fit sonoritas et proportio in sono. Quaedam enim litterae generantur
      in
      pectore et in gutture, quaedam in fine linguae ut inter labia, quaedam ex percussione
      linguae ad superius palatum, quaedam ad inferius. Triplex enim est dimensio litterae
      et
      syllabae, una secundum altitudinem, et illa est accentus, alia secundum longitudinem,
      et
      illa est quantitas, tertia secundum latitudinem, et illa est spiritus. Clausio enim
      fit per
      descensum instrumentorum naturalium, quia naturaliter gravia sunt. Apertio autem per
      elevationem instrumentorum fit, quae quidem non elevatur nisi per violentiam, cum
      naturaliter gravia sunt.</p>
   <p>Itaque sine musica nulla disciplina potest esse perfecta. Nihil est enim sine
      illa; nam et ipse mundus quadam harmonia sonorum dicitur esse compositus et coelum
      ipsum
      harmoniae modulatione revolvitur.</p>
   <p>Musica movet effectus [affectus]. Provocat in diversum habitum sensus.
      In proeliis quoque tubae concentus pugnantes accendit, et quanto vehementior fuerit
      clangor,
      tanto fit animus ad certamen fortior. Siquidem et remiges cantus hortatur ad tolerandos
      quoque labores. Musica animum mulcet, et singulorum operum fatigationem modulatio
      vocis
      solatur. Excitatos quoque animos musica sedat, sicut de David legitur, quia a spiritu
      immundo Saulem arte [fol. 62va] modulationis eripuit. Ipsa quoque bestias necnon serpentes,
      volucres atque delphinos ad auditum suae modulationis musica provocat. Sed et quidquid
      loquimur vel intrinsecus venarum pulsibus commovemur, per musicos rhythmos harmoniae
      virtutibus probatur esse sociatum.</p>
   <p>Est autem vis artis musicae, ut gaudentes faciat plus gaudere et
      dolentes faciat plus dolere, ut patet ubicumque subtiliter intuenti. Septem coelos,
      id est
      globos planetarum, esse omnino philosophi dixerunt, quorum orbibus omnia connexa sunt,
      quos
      sibi innexos veluti et insertos versari retro et econtrario certis motibus suis arbitrantur
      et dicuntur planetae, id est errantes, quia per aerem vario motu discurrunt, unde,
      quia
      errant, retrogradi dicuntur.</p>
   <p>Zodiacus dicitur esse circulus duodecim signorum in partes aequales
      divisus per latum. Sub his feruntur septem planetae: Sol sub mediis tantum duabus,
      Luna per
      totam latitudinem, Venus excedens cum binis partibus, Mercurius sub octo partibus,
      duabus in
      medio, quatuor supra, duabus infra, Mars sub quatuor mediis, Jupiter sub media et
      super eam
      duabus, Saturnus sub duabus mediis ut Sol. Hii septem orbes cum dulcisona harmonica
      volvuntur [fol. 62vb] ac suavissimi concentus eorum circuitione efficiuntur. Qui sonus
      ideo
      ad nostras non pervenit aures, quia ultra aerem fit, et eius magnitudo nostrum angustum
      auditum excedit. Nullus enim sonus a nobis percipitur, nisi qui in hoc aere efficitur.
      Unde
      Plato in "Phaidone", [ut] tradunt philosophi, quod coelum coelo allisum, concursus
      mutuusque
      coelorum dulcissimum sonum reddit. Attestante Alchabitio in theoretica planetarum,
      harmoniacam coeli non audimus, quia assueti sumus, sicut molendinarius non advertit
      strepitum molendini.</p>
   <p>A terra autem usque ad firmamentum coelestis musica mensuratur, ad
      cuius exemplar nostra inventa musica affirmatur. In terra namque si [Gamma] gamma,
      in Luna
      A, in Mercurio B, in Venere C, in Sole D, in Marte E, in Jove F, in Saturno G ponitur;
      profecto mensura musicae invenitur. Unde a terra usque ad firmamentum septem toni
      reperiuntur. A terra ad Lunam est tonus, a Luna usque ad Mercurium semitonium. a Mercurio
      usque ad Venerem semitonium. Inde usque ad Solem tria semitonia; a Sole ad Martem
      tonus;
      inde ad Jovem semitonium; inde ad Saturnum semitonium; inde ad signiferum tria semitonia,
      quae si -- [fol. 63ra] mul iuncta septem tonos efficiunt.</p>
   <p>Tonus autem habet 15.625 miliaria, semitonium vero 7.812 miliaria et
      semissem. Unde et philosophi novem musas finxerunt, quia a terra usque ad coelum novem
      consonantias deprehenderunt, quas homini naturaliter insitas invenerunt. Sicut enim
      hic
      mundus septem tonis et nostra musica septem vocibus distinguitur, sic compago nostri
      corporis septem modis coniungitur, dum corpus quatuor elementis, anima tribus viribus
      copulatur, quae musica arte naturaliter reconciliantur. Unde et homo microcosmus,
      id est
      minor mundus, dicitur, dum sic consono numero coelesti musicae par cognoscitur. A
      terra
      autem usque ad Lunam sunt 126 milia stadiorum, quod sunt 15.625 miliaria. A Luna ad
      Mercurium 7.812 miliaria et semisse. Inde ad Venerem tantum, inde ad Solem 23.436
      miliaria. A Sole ad Martem 15.625 miliaria, inde ad Jovem 7.812 miliaria, inde
      ad Saturnum tantum, inde ad firmamentum 23.436 miliaria. Sunt itaque a terra usque
      ad coelum
      miliaria 109.385. Totius autem orbis ambitus terrae [fol. 63rb] auctoritate Ambrosii,
      Theodosii et Eratosthenis philosophorum 252.000 stadiorum continere dicitur. Unicuique
      quidem 360 partium Zodiaci 700 stadia deputanda. Sumpto enim astrolabio sub stellatae
      noctis
      claritate per utrumque mediclinii foramen multiplicando, deinde procedat cosminetum
      [?]
      directe contra septemtrionem a meridie, donec in alterius noctis claritate viso ut
      prius
      polo. Si steterit altius mediclinium uno gradu post hoc mensus sit huius itineris
      spatium et
      invenientur 700 stadiorum. Deinde datis unicuique 360 graduum tot stadiis terrenae
      orbis
      ambitus inventus erit. Ex his autem iuxta circuli et diametri radium terrae. Diameter
      sic
      inveniri poterit: Aufer vicesimam secundam partem circuitus terrae et remanentis tertia
      pars, hoc est 80.182 stadiorum et semis et tertia pars unius stadii citra terrae orbis
      diameter sive spissitudo, ubi est quater in palmo digitus, quater in pede palmus.
      Quinque
      pedes passum faciunt, passus quoque centum vigintiquinque stadium dant, sed milliare
      octo
      dabunt stadia, duplicatum dat ter leucam. [fol. 63va] Testis enim Rabbi, maximus
      philosophus, quod quilibet circulus sive quodlibet coelum cuiuslibet planetae habet
      in
      spissitudine viam quingentorum annorum, id est, tantum spatium quantum posset alius
      ire de
      via plana in quingentis annis et distantia inter coelum et terram et inter circulum
      et
      circulum est similiter, ut dicit, via quingentorum annorum, cum sunt septem coeli
      et erit
      secundum ipsum a centro terrae usque ad concavum coeli Saturni, quod est coelum septimum,
      via septem millium annorum et septingentorum annorum, id est, tantum spatium, quantum
      de via
      plana aliquis iret in septem millibus annis et septingentis, si tantum viveret, ita,
      tantum,
      quod quilibet annus computetur et computatur ex 366 diebus et iter cuiuslibet diei
      sit
      quadraginta miliaria et quodlibet milliare sit duorum millium passuum sive cubitorum.
      Hoc
      Rabbi Moyses, ut supra videtur. Verum autem hoc universum sit, Deus scit. Hanc enim
      mensurationem ille novit, qui omnia fecit in numero, pondere et mensura.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit sentencia in musica sonora, subiecti, Ludouici sancti.</p>
   <p>OMnes homines sicut dicit philosophus naturaliter scire
      desiderant. humana igitur curiositas que non tam solum circa scienciarum racionabiliter
      uertitur essencias, quin eciam earundem naturaliter delectetur principiis cum suis
      quibusdam
      velud incolis in musica sonora precipue ignorantibus indagare frequenter consueuit
      quidnam
      esset subiectum in ipsa musica sonora. que inter ceteras sciencia tam deo amabilis
      quam
      eciam hominibus utilis est atque delectabilis. quod in eo libro quem de ipsius commendacione
      scripsimus plene probauimus quibus pro posse in hac parte satisfacere intendimus et
      breuiter
      dicendo sic.</p>
   <p>Subiectum in musica sonora est ens discretum ad aliud
      relatum, siue numerus ad sonum relatus. Et arguimus sic. Illud debet esse subiectum
      in
      sciencia de quo determinatur per totam scienciam siue artem. Sed de tali ente discreto
      relato ad sonum determinatur per totam musicam. ergo ens tale discretum relatum ad
      sonum est
      subiectum in ipsa musica.</p>
   <p>In contrarium arguitur sic. Ens ad aliud relatum uel numerus
      ad sonum relatus nichil aliud est quam dualitas et cetera. Sed dualitates et hijs
      similia
      sunt quidam numeri, qui habent considerari ab arismetico, ergo non a musico, cum diuersarum
      scienciarum siue arcium diuersa debeant esse subiecta.</p>
   <p>Ad istam questionem dicendum est quod ens ad aliud relatum in
      quorum relacione causatur quidam sonus, est subiectum in musica. tale autem ens dicitur
      punctum esse ad aliud [[p]] punctum relatum, in relacione quorum causatur quedam eufonia,
      siue quedam soni concordia.</p>
   <p>Preterea. Illud dicitur esse subiectum in sciencia de quo
      proprietates et passiones et modulamina determinantur in eadem et probantur. Sed omnia
      ista
      probantur de tali ente, uidelicet de puncto ad aliud relatum, siue de numero ad sonum
      relato. ergo, ens tale est subiectum in musica.</p>
   <p>Ad argumentum in contrarium factum respondemus quando dicitur
      quod ens ad aliud relatum est dualitas, dualitas autem consideratur ab arismetico,
      dico quod
      talis dualitas potest considerari absolute, non considerando eufoniam inter se siue
      soni
      concordiam et sic consideratur ab arismetico. Vel potest considerari ens tale in quantum
      ex
      relacione unius ad alterum causatur quidam sonus, siue quedam soni proporcio. et sic
      consideratur a musico. Vnde per huiusmodi raciones patet quod ens discretum ad aliud
      relatum, siue numerus ad sonum relatus est subiectum in musica. Et ideo dicit Ysidorus
      Ethimologiis quod musica est disciplina que de numeris loquitur qui ad aliquid sunt.
      hijs
      qui inueniuntur in sonis. Et hec dicta sufficiant de subiecto musice sonore.</p>
   <p>Explicit subiectum in musica sonora quod Lodouicus sanctus
      per predictas suis assignat raciones.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Cum sint quattuor disciplinae mathematicae, tres laborant in investigatione
      veritatis. Musica vero non solum investigationi veritatis et speculationi (D. 170r)
      sed et
      moralitati coniuncta est. Nichil est enim tam proprium humanitati tamque
      morale quam remitti dulcibus modis, astringi contrariis; idque non singulare est aliquibus
      vel studiis vel aetatibus sed generale omnibus.</p>
   <p>Ita enim habet naturalis affectio musicae et senes penetrat et iuvenes
      et infantes ut nulla omnino sit aetas quae a cantilenae dulcis delectatione seiuncta
      sit.</p>
   <p>Nec inmerito quippe cum ipsa anima musicis consonantiis per philosophos
      dicatur coniuncta et nos quoque delectamur in sonis quod coaptatum recognoscimus in
      nobis.
      Amica est enim similitudo, dissimilitudo odiosa.</p>
   <p>Huius itaque tam uaturalis, tam delectantis musicae tria sunt genera et
      est prima mundana illa convenientia quae est cum elementis in variatione temporum;</p>
   <p>secunda humana illa videlicet concordia corporis et animae velut graves
      et acutae voces distributa qua etiam ipsa ad invicem copulantur membra;</p>
   <p>tercia musica in quibusdam instrumentis est constituta quae
      amministratur aut intensione ut nervis aut spiritu ut tibiis aut aqua aut percussione
      aliqua
      ut in nolis unde diversi efficiuntur soni sine quibus sonis nulla potest formari
      consonantia.</p>
   <p>Sed sonus praeter pulsum quendam percussionemque non redditur; pulsus
      vero atque percussio nullo modo esse potest nisi praecesserit motus.</p>
   <p>Cunctis enim immobiliter stantibus, nullus erit sonus quia non
      impellitur alterum ab altero.</p>
   <p>Idcirco diffinitur sonus percussio aeris usqne ad auditum
      indissoluta.</p>
   <p>Sed quia varii sunt motus, varii etiam soni ex eis procreantur;
      variatio autem sonorum ad invicem relata aut consona erit aut dissona; sed ars repellit
      dissonam quae solam amplectitur consonantiam.</p>
   <p>Quae sic diffinitur: Consonantia est dissimilium vocum inter se in unum
      redacta concordia.</p>
   <p>Dissimiles autem voces in unum concorditer rediguntur aut per tonum aut
      per semitonium aut ditonum aut semiditonum aut diatessaron aut diapente aut diapason;
      praeter has, simphonia nulla reperitur et est tonus secundum Boetium vocis casus emmeles
      idest aptus melo in unam intensionem vel remissionem.</p>
   <p>Secundum Martianum, tonus est spatium cum legitima quantitate quae
      divisis inter se conficitur sonis.</p>
   <p>Semitonium dicitur non perfectus tonus, semum enim imperfectum dicitur.
      Quod si velit aliquis estimare dici semitonium quasi dimidium tonum, huic contradicit
      Boetius qui ostendit semitonium in duo aeque dividi non posse.</p>
   <p>Ditonus est duorum tonorum connexio, a c in e.</p>
   <p>Semiditonus toni et semitonii coniunctio, a d in f.</p>
   <p>Sed notandum has duas consonantias proportionales non esse sicut
      reliquae sunt.</p>
   <p>Diatessaron est consonantia vocum quidem quattuor, intervallorum trium,
      a D in G unde et diatessaron interpretatur de quattor, intervallorum trium, a D in
      G unde et
      diatessaron interpretatur de quattor vocibus.</p>
   <p>Diapente interpretatur de quinque; constat enim de quinque vocibus et
      quattuor intervallis ita dispositis ut contineat tres tonos et unum semitonium.</p>
   <p>Diapason interpretatur quoque de omnibus; constat enim quinque tonis et
      duobus semitoniis in utroque latere eandem habens litteram quia prima et
      octava semper est eadem, septem vero tantum discretae, unde et Virgilius septem discrimina
      vocum quia et si plures numerentur in alfabeto non sunt aliae sed eaedem repetitae.</p>
   <p>De earum vocum proportionali inventione egit Boetius ostendens qualiter
      inventae sint a Pytagora, qualiter distributae in diversis instrumentis.</p>
   <p>Wido autem videns tantam profunditatem operis non posse comprehendi ab
      omnibus statuit epilogum quendam inde excerpere inserens quamlibet utiliora et
      faciliora.</p>
   <p>Itaque materia eius sunt septem discrimina enim quae distribuuntur ad
      informandas has quinque consonantias proportionales.</p>
   <p>Modum astruit enarmonicum quia sicut karacteres vel qualitates sunt cum
      metris, ita colores vel species sunt in cantibus videlicet tres idest diatonicum,
      cromaticum, enarmonicum.</p>
   <p>Ex quibus speciebus una propter nimiam austeritatem displicuit.</p>
   <p>Secunda vero iocularem mollitiem descendit.</p>
   <p>Tercia ex utraque temperata communi usui placuit..</p>
   <p>Dicitur autem diatonicum eo quod per tonum et tonum progrediatur;
      chroma autem quod dicitur color quasi ab hac prima intentione coloratum et immutatum;
      enarmonicum unice servans harmoniam idest concinentiam.</p>
   <p>Intentio vero eius est rudes informare auditores ad peritiam et
      facilitatem canendi quod facit ostendendo has consonantias quasi claves huius scientiae
      de
      quibus omnis cantus constat, diversificatus quidem per arsin et thesin.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Opusculum de arte organica</p>
   <p>[96r in marg.] Opusculi presentis intencio versatur circa tria,
      scilicet circa exemplum, concordancias et regulas. Et per hec tria devenitur ad unam
      maximam, que dicitur subproxima [et regulas] nota tenoris. Quibus scitis scitur et
      ars
      organica fundamentaliter, quod est contra organistas, qui proprie dicuntur usuales.</p>
   <p>Subproxima nota tenoris indiget:</p>
   <p>-- exemplis id est tactibus,</p>
   <p>-- concordanciis id est consonanciis</p>
   <p>-- et regulis in debitis semitoniis.</p>
   <p>Pars prima de tactibus</p>
   <p>Exemplum 1:</p>
   <p>[Anonymous, Opusculum, 402; text: Tactus puri, ascendens, descendens,
      indifferens, [Sequens tercius a fine cum pausa cum duplici longa], [clausulalis],
      [Similiter
      ad omnes istas varias]] </p>
   <p>[96v in marg.] His adduntur tactus compositi. Et sunt similiter triplices, ut
      patet in figura sequenti:</p>
   <p>Exemplum 2:</p>
   <p>[Anonymous, Opusculum, 403,1; text: Ascendens, Descendens,
      Indifferens, Tactus compositi]</p>
   <p>Horum tactus valent ad hoc, quod quandocumque cantus tenoristicus
      ascendit, recipe tactus ascendentes pro maiori parte. Similiter quando cantus [sive
      tactus]
      tenoristicus descendit vel in eodem manet, sume, si placet, tactus descendentes et
      indifferentes.</p>
   <p>Notandum, quod tactus predicti sunt puri vel dicuntur puri quatuor
      notarum explicite. Sunt autem 8 notarum implicite, intelligendo de notis minimis sive
      filatis, quia quelibet longa resolvitur in duas minimas. Et econverso, due minime
      valent
      unam longam. Quorum duo ac duo coniuncti et virgulati dicuntur 8 notarum, verbi gratia,
      ut
      hic:</p>
   <p>Exemplum 3:</p>
   <p>[Anonymous, Opusculum, 403,2]</p>
   <p>Isti iterum virgulati et duo coniuncti dicuntur 8 notarum implicite,
      ut sic: re mi fa sol, fa mi fa re et cetera. Sed precedentes note virgulate, si fuerint
      non
      virgulate, dicuntur 8 notarum explicite, sed 16 notarum implicite. Et quelibet longa
      valet
      duas minimas, ut prius dictum est:</p>
   <p>Exemplum 4:</p>
   <p>[Anonymous, Opusculum, 404,1]</p>
   <p>Ecce quo modo musica est de numero sonorum et deservit arismetrice.
      Nam quam pulcre computantur ille mensure: primo 4 notarum, bis 4 sunt 8 notarum, bis
      octo
      sunt quater 4, hoc est 16.</p>
   <p>He mensure tres, scilicet 4, 8, 16 notarum, dicuntur prolacio minor
      [quia minus est] aput mensuristas, ut patet in cantu ipsorum, scilicet degentis vita.
      Et
      dicitur prolacio minor, quia minus continet in numeris quam maior, ut patet in illis
      mensuris 16 notarum comparando ad 24 notarum, quia utique 24 est maior numerus quam
      16.
      Similiter 4 comparando ad 6 et 8 ad 12. Exemplum primi, ut in sequenti:</p>
   <p>Exemplum 5:</p>
   <p>[Anonymous, Opusculum, 404,2; text: 4 ad 6, 8 ad 12, minor 16, 4, 3 ad
      24]</p>
   <p>[97r in marg.] Quod patet melius resolvendo quamlibet longam in duas
      minimas sagaciter intuenti.</p>
   <p>Ex his tactibus minoris prolacionis formatur maior prolacio. Et hoc
      taliter:</p>
   <p>-- aut sunt proprii tactus trium notarum et possunt eciam esse
      triplices, scilicet ascendentes, descendentes et indifferentes, ut patet inferius;</p>
   <p>-- aut per virgulacionem duarum notarum ex predictis tactibus;</p>
   <p>-- aut per addicionem unius longe aut duarum minimarum notarum a parte
      ante aut a parte post et per virgulacionem tocius tactus quatuor notarum.</p>
   <p>Et incipiendo determinare tractabimus a minori numero ad maiorem,
      scilicet a tribus notis ad plures. Sed in precedenti prolacione inceperam a 4 ad
      ulteriora.</p>
   <p>Circa primam distinctionem:</p>
   <p>Exemplum 6:</p>
   <p>[Anonymous, Opusculum, 405,1; text: Tactus proprii trium notarum,
      Ascendentes, Descendentes, Indifferentes] </p>
   <p>Potes tamen plenius imaginari, si placet.</p>
   <p>Circa secundam distinctionem nota, quod per virgulacionem duarum
      notarum ex predictis tactibus 4 notarum fit virgulatus tactus tam ascendens quam descendens,
      similiter indifferens. Et hoc fit tripliciter: vel prime due vel medie vel ultime.
      Exemplum
      istius cape in paucis tactibus inferius:</p>
   <p>Exemplum 7:</p>
   <p>[Anonymous, Opusculum, 405,2; text: Tactus, Ascendentes, Descendentes,
      Indifferentes, prime, medie, ultime, vel sic: Tactus virgulatur sic, Indifferentes
      virgulisantur sic]</p>
   <p>[97v in marg.] Per hunc modum tactus quatuor notarum poteris virgulare
      sicut placet. Exemplum superius dicti:</p>
   <p>Exemplum 8a:</p>
   <p>[Anonymous, Opusculum, 405,3]</p>
   <p>Sed circa distinctionem terciam, scilicet per addicionem unius longe
      note vel duarum minimarum a parte ante vel a parte post et per virgulacionem totius
      tactus
      notarum 4, exemplum huius in subsequenti ponitur.</p>
   <p>Exemplum per addicionem unius longe note formatur sic a parte ante vel
      a parte post:</p>
   <p>Exemplum 8b:</p>
   <p>[Anonymous, Opusculum, 406,1]</p>
   <p>Per addicionem duarum minimarum a parte ante et a parte post:</p>
   <p>Exemplum 9:</p>
   <p>[Anonymous, Opusculum, 406,2]</p>
   <p>[In longis et 6] Hec scilicet maior iterum prolacio combinatur inter
      tres mensuras, quia primo posui tactus trium notarum in longis et 6 notarum in minimis,
      ut
      patet. Quorum tactuum duo ac duo coniuncti faciunt 6 notarum in longis et 12 in minimis.
      Quorum iterum prius predictorum duo ac duo coniuncti faciunt 12 notarum in longis
      et 24 in
      minimis. Vel illi tactus trium notarum quater multiplicati faciunt idem.</p>
   <p>Exemplum: primo trium notarum, bis tria erunt 6, bis 6 erunt 12, bis
      12 erunt 24. Vel ter 4 erunt 12 in longis et 24 in minimis. Ecce iterum, quam bene
      computantur:</p>
   <p>Exemplum 10a:</p>
   <p>[Anonymous, Opusculum, 406,3]</p>
   <p>Prolacio formatur secunda scilicet maior ex minori prolacione.</p>
   <p>Minor: 4 notarum, octo notarum, sedecim notarum [tredecim].</p>
   <p>Maior: 6 notarum sive 12 notarum.</p>
   <p>Organiste quibus utuntur figuris, figure iste in exemplo sunt 12 sive
      24 notarum; et do tactum eorum cum notis, quod patet in figura sequenti:</p>
   <p>Exemplum 10b:</p>
   <p>[Anonymous, Opusculum, 406,4; text: ut super sol]</p>
   <p>Forma earum scilicet figurarum et valores earum:</p>
   <p>-- minima, quarum due valent longam in omni prolacione;</p>
   <p>-- longa [S], quarum quatuor dicuntur 4 notarum et tres trium
      notarum;</p>
   <p>-- semiminima [SM], quarum 4 valent longam in omni prolacione;</p>
   <p>-- longa duplex [B], que valet duas longas. Ista scilicet longa cum
      pausa sic formatur: [S,BP on staff2]. Et valet duplicem notam;</p>
   <p>-- cardinalis eciam valet tantum ac si esset pausa generalis;</p>
   <p>-- pausalis et generalis [L] et significat pausam generalem.</p>
   <p>Claves in organis sic formantur modernis. Primus est b durus, ut
      secundum manum, et hoc in bmi et significat mi. Cui correspondet prima in pedalibus
      et eciam
      bmi dicitur. Secunda clavis deinde cfaut et sic de aliis. Et hoc intellige de longis
      clavibus, non semitoniis.</p>
   <p>[98r in marg.] Pars secunda de concordantiis</p>
   <p>Sequitur de concordanciis. Sunt autem concordancie vocum determinate
      consonancie. Et sunt duplices, ut patet in figura sequenti:</p>
   <p>Concordanciarum</p>
   <p>-- Perfecte, ut in unisono id est in eadem, quinta, octava id est
      dupla; alia duodecima id est quinte duplicatio et quintadecima id est dupla octava.</p>
   <p>-- Imperfecte: tercia elevata, depressa; quarta, sexta; decima est talis:
      elevata, depressa; 13.</p>
   <p>Hoc ita intellige: in hac clave Cfaut per se tacta dicitur unisonus,
      sed tacta simul cum gsolreut est quinta; cum csolfaut est octava; cum secundo gsolreut
      est
      duodecima; cum csolfa est decima quinta. Et he dicuntur consonancie perfecte in
      concordanciis.</p>
   <p>Iterum cfaut et elami est tercia elevata et concordans, cfaut et
      semitonium sub elami est tercia depressa, sexta cfaut et alamire, cfaut et elami secundum
      est decima concordans. Similiter imagineris de alijs clavibus.</p>
   <p>Et hoc patet in hiis exemplis:</p>
   <p>Exemplum 11:</p>
   <p>[Anonymous, Opusculum, 408; text: In unisono, 5, 8, 12, 15, omnes, 3,
      4, 6, 10, 11] </p>
   <p>Alie autem preter istas sunt dissonantie, scilicet secunda, septima, nona et
      sic de aliis. Sed tamen sunt necessarie ad formandum tactus, ita tamen quod maior
      pars
      tactuum fit in consonanciis. Et ubi est melior consonancia, ibi mora longior et frequentior
      est facienda, ut postea videbitur. Et tantum de secundo.</p>
   <p>Pars tertia de regulis in debitis semitoniis</p>
   <p>Et de tercio, ut premissum est in principio, scilicet de regulis in
      debitis semitoniis et aliis regulis tali modo procedamus: primo ponendo regulas et
      notulas
      semitonia indicantes et hoc super pedalium claves superius incipiendo per ordinem
      deorsum
      tendens; postea exempla adducantur super easdem regulas; et ultimo concordancias applicabo.
      Exemplum istius totius, et primo in octavis, postea in quintis:</p>
   <p>[98v in marg.] Exemplum 12:</p>
   <p>[Anonymous, Opusculum, 409; text: regula, a, g, f, e, d, c, h, la,
      sol, fa, mi, re, ut]</p>
   <p>[*Circa iacentes visiones in 8vis*] Cum his tactibus et concordanciis
      regule in octavis ponuntur tali modo. Et quia alie et alie regule requirunt alios
      et alios
      tactus, [et] ideo ponam diversos in diversis regulis, licet eciam possint aliter variari
      et
      hoc in alia prolacione et mensura, videlicet 8 notarum vel in octo notis:</p>
   <p>Exemplum 13a:</p>
   <p>[Anonymous, Opusculum, 410,1; text: regula, exemplum, concordancia, h,
      g, f, e, d, c, b, a]</p>
   <p>Ut in superioribus, [et] sic similiter in eodem exemplo fiat in
      quintis. Et prima regula ponitur taliter cum exemplo et concordancia in quintis:</p>
   <p>Exemplum 13b:</p>
   <p>[Anonymous, Opusculum, 410,2; text: prima, exemplum, regula,
      concordancia, a, b, c, d, e, f, g, B] </p>
   <p>Et sicut posita sunt exempla octo notarum, ita eciam ponas omnes notas
      mensura videlicet 4, 16, tercium, 6, 12. Et sicut declaratum est hic in descensu tenoris,
      ita intelligas in ascensu eiusdem. Similiter sicut hic declaratum est de proxima nota
      tenoris mediante, sic eciam intelligas ac si multe vel pauce mediarent seu omitterentur;
      ita
      tamen, quod illa semitonia omittas remociora et illa tangas, que sunt proxima concordancie,
      prout declaratum est. Et erit iterum, ac si esset proxima nota tenoris. Et quandocumque
      nota
      tenoris tangitur, sive semitonium sive non, quod eadem correspondeat sibi in concordancia,
      quecumque tibi placet, ita quod si tangas semitonium in tenore, sic eciam semitonium
      in
      discantu.</p>
   <p>Nam adverte unum pulcrum ex predictis regulis et venient tibi omnia
      predicta ex eadem. [99r in marg.] Et est illud, quod quelibet nota tenoris, in qua
      pausam
      facis generalem, habet se sicut fa; et eandem fa circumiacentes relique voces, scilicet
      re
      fa mi inferius, fa sol la superius. Preter solam mi, in qua hoc modo sumi non potest.
      Habet
      se tamquam fa: circa eandem fit discantus per illas voces ut re mi fa sol la. Quando
      ergo
      facis mutacionem tactuum in illis vocibus predictis, scias variare eosdem tactus super
      omnem
      cantum et debita semitonia. [*Et hoc preter solam quintam convenienter in qua hoc
      fieri non
      potest*]. Et bene, quod finitur tanquam in fa semper, quia circa fa [inferius] ponuntur
      due
      voces immediate supra vel infra: primo circa fa ponitur inferius dulcis sonus et debilis;
      superius, ubi circa fa ponitur sol, quod facit tonum; quia ubicumque ponitur semitonium,
      ibi
      est tonus; et est dictus sonus et fortis. Modo ex natura est, quod debilia supponuntur,
      forciora vero superponuntur. Et ab hac regula excipitur sola[m] mi, mi autem causat
      quartum
      casum, qui est blandinus et deceptivus et mitis apparens et convenit mulieribus. Alii
      vero
      toni plus conveniunt viris quam mulieribus.</p>
   <p>Exemplum 14:</p>
   <p>[Anonymous, Opusculum, 411; text: d, c, uterque d, f, g]</p>
   <p>Examina ergo voces et percipias veritatem, quia ita est, prout dixi. Et ex
      exemplis precedentibus colligitur una maxima, sicut dictum est in principio; et est
      talis:</p>
   <p>Si vis applicare [*ut supra*] aliquem tactum [*ponetur cantus*],
      quemcumque vis de tactibus ascendentibus et descendibus et indifferentibus, [et] tange
      super
      tenorem sonum, qui pro illa voce occurrit in sua concordancia seu consonancia, scilicet
      in
      octava, quinta, duodecima [quartadecima sextadecima], ut placet.</p>
   <p>Post hoc videas [*conveniens postea et tenorem et in qua clave scito
      videas*], que est proxima concordancia tenoris futuri. Et eodem modo pone tactum quemcumque
      vis, [hoc] servatis regulis semitoniorum. Pro quibus he vidende sunt clausule cantus.
      Et
      secundum hoc tunc ordina semitonia. Et hoc dicitur proxima nota tenoris, de qua ponuntur
      pauca exempla, licet possint prolongari et usque in infinitum poni et hoc de omnibus
      mensuris:</p>
   <p>Exemplum 15:</p>
   <p>[Anonymous, Opusculum, 413; text: ha in g, a, b, f, 3, [4], a in c,
      16, a in f, a in e, a in d, c in d, c, e, ut in f, c in g, ut in a]</p>
   <p>[99v in marg.] Et tali modo tanges quemlibet cantum pulcre et
      regulariter advertendo clausulas ita, quod si clausula cantus sic transit: "la sol
      fa mi
      re", ut "ut mi fa sol re" vel "fa la sol mi re" fiat prima clausulacio regule et non
      sequenti note. Et ita pones tactus duos rotunde, pulcre et morose et regulariter.
      Si autem
      in mi fiat clausulacio cantus, fit clausulacio ibidem, nam in quacumque nota clausulatur
      cantus, ibidem fit clausulacio et discantus. Canta ergo sicut placet nisi advertendo
      proximam notam tenoris.</p>
   <p>Restat nunc dicere sive ponere aliquas regulas pro maiori
      notificacione artis organisandi.</p>
   <p>Et prima est talis. Incepcio discantus debet fieri in concordanciis
      perfectis, scilicet in quinta, octava vel duodecima; vel eciam potest incipi in proxima
      nota
      cuiuscumque concordancie sive superius sive inferius, si secunda nota discantus cadit
      in
      aliquam concordanciam predictarum.</p>
   <p>Secunda regula est hec. Quandocumque cantus tenoristicus finitur in mi
      aut fa aut in sol aut in la, potes tunc tenere quartas inferius vocum predictarum
      sub mi et
      ut re mi similiter discantum ibi sumere.</p>
   <p>Tercia regula. In omnibus concordanciis istis, scilicet tercia quinta
      octava decima duodecima quisque potest sumere discantum super notam semper finalem.
      Excipiuntur autem concordancie quarte et sexte, in quibus finis discantuum fieri non
      debet.</p>
   <p>Quarta regula. Quoscumque tactus tetigeris super ut re mi in octava
      tenoris, eosdem poteris tangere super sol fa la, et hoc variando claves in discantu,
      scilicet octavi et quinti ipsius fa.</p>
   <p>Quando vis preambulisare super ut, quod tunc ascendas et descendas per
      semitonium ipsius ffaut primi et secundi et non per ipsum ffaut.</p>
   <p>Quinta regula. Quando volumus preambulisare super re, tunc hoc vult
      habere semitonia cfaut, ffaut, gsolreut primi et secundi et semitonium csolfaut. Et
      per illa
      semitonia vel saltem oportet te per aliqua transire.</p>
   <p>Sexta regula. Mi proprie nullum vult habere semitonium nisi in
      cantibus scilicet, ubi illa semitonia sunt, scilicet semitonium dsolre, alamire et
      dlasolre
      et alamire.</p>
   <p>Septima regula. Fa nullum vult habere semitonium, sed sol vult habere
      semitonia amborum #ffaut et semitonium ipsius csolfaut. Similiter sic la vult habere
      b
      molle.</p>
   <p>Ut patet in figura:</p>
   <p>Exemplum 16:</p>
   <p>[Anonymous, Opusculum, 415; text: ut, re, mi, fa, sol, la, h, h[oc]
      ponitur ad differenciam b mollis et significat B durum, c, d, e, f, g, a, b] </p>
   <p>[100r in marg.] Nota, quod cantus quilibet tenoristicus semper potest
      incipi ad minimum in tribus locis, quia tres sunt cantus in manu. Et quilibet eorum
      habet 6
      voces, scilicet ut re mi fa sol la. Et similiter in pedalibus. Et si hoc non esset,
      pedales
      non essent perfecte ad exprimendum omnem cantum. Exemplum:</p>
   <p>Primus naturalis incipitur in Cfaut et est secunda clavis in pedalibus
      et habet 6 voces semper ascendentes sine mutacione pedalium. Primus b mollis incipitur
      in
      ffaut, id est quarta clavis a precedenti *et eciam voces octave littere* et habet
      voces
      communiter 6 cum addicione 4 clavium per mutacionem et hoc per b durum et sic habens
      *3a vel
      3a re*.</p>
   <p>Et tales canta, sicut placet, in quibus magis delectaris. Et ubicumque
      incipitur primus naturalis, ibi et secundus. Et similiter, ubi incipitur primus b
      duralis,
      ibi secundus et tercius. Sic et b mollis. Et hoc patet in composicione manus,
      cum dicitur gsolreut. Et ibi sunt tres voces. Recipe ergo quam tibi placet: nam sol
      est
      primi cantus naturalis, re primi cantus b mollis, ut secundi cantus b duralis. Sic
      similiter
      cape in alijs dictionibus.</p>
   <p>In descendentibus in principio quandoque ponuntur notule alique extra
      tempus et pene eas ponitur punctus. Et ponitur quandoque una, quandoque due, quandoque
      tres
      vel quandoque quatuor, sed comuniter due et hoc tripliciter: aut supra aut infra aut
      in
      eodem sono. Exemplum:</p>
   <p>Exemplum 17:</p>
   <p>[Anonymous, Opusculum, 416,1]</p>
   <p>Adhuc modicum ultimo videndum est de formacione contratenoris. Unde
      contratenor quandoque fit in quintis et ille satis est notus; et quandoque in quartis
      et
      eciam in sextis et illi non sunt noti. Et hoc modo [si] possunt haberi et tangi, ubi
      descensus correspondet, quia ibi semper subsumpcio valet. Sed formacio contratenoris
      in
      terciis variatur secundum duplicem enim terciam: aut est elevata aut depressa. Pro
      quo nota,
      quod quandocumque tercie ad unisonum tendentes sunt, semper debent esse depresse.
      Sed dum
      formantur tercie ad quintam tendentes, tales debent esse elevate. Si non sunt proprie
      claves
      elevacionis, [et] tunc addentur semitonia. Sunt autem tercie quattuor, scilicet re-fa
      mi-sol
      ut-mi fa-la, ex quibus prime due dicuntur depresse, relique vero due elevate, quia
      elevantur
      et constituuntur ex duobus tonis; et depresse tantum ex uno tono et semitonio. Et
      vocantur
      aput musicos elevate dittone, quasi duo toni; et depresse semitonium cum tono:</p>
   <p>Exemplum 18:</p>
   <p>[Anonymous, Opusculum, 416,2; text: dittoni, semitonium, coniuncte,
      ditonus, semitonium cum tono]</p>
   <p>Dant autem quidam modum tangendi in clavicordiis seu in organis per exempla,
      de quo eciam modicum tetigi superius. Quidam vero dant quasdam regulas et cum hoc
      exempla de
      una clave in alias plures ibi signatas, ut hic in exemplo.</p>
   <p>Similiter diversas mutaciones quidam ponunt. Ut patet:</p>
   <p>Exemplum 19:</p>
   <p>[Anonymous, Opusculum, 417; text: ut, re, mi, fa, sol, la]</p>
   <p>[100v in marg.]</p>
   <p>Et tales formas, si diligens fueris, per te imaginare potes. Quidam
      vero per quasdam mutaciones vocum instruere solent, sed illa omnia non videntur mihi
      artificialia. Tu autem a me hoc munusculum, si placet, gratanter accipias et frequenter
      inspiciendo usites, quia hec ars maxime consistit in usu secundum dictum poete dicentis:
      "usus prevalet artem". Pro quibus omnibus deus sit benedictus in secula seculorum.
      Amen.</p>
   <p>Notandum: octo sunt pedales in organis et quatuor semitonia. Inceptio
      omnium fit in bmi et finitur in bfabmi exceptis semitoniis.</p>
   <p>Nota, quomodo debes cognoscere tenorem: ubi videris C, ibi ut; ubi D,
      ibi re; ubi E, ibi mi; ubi f, ibi fa; ubi G, ibi sol; ubi a ibi la; ubi b ibi b mollis;
      ubi
      h, ibi b duralis et ibi fit inceptio tenoris. Et sic finit declaracio tenoris.</p>
   <p>Sequitur declaracio discantus. Quando videris notam virgulatam, ut hic: [M],
      hanc debes corripere. Cum videris non virgulatam, ut sic: [S], illam debes producere.
      Et cum
      videris notam cruce signatam, tunc illa dicitur semitonium, ut hic: [signum]. Et sic
      patent
      tibi omnia.</p>
   <p>Exemplum 20:</p>
   <p>[Anonymous, Opusculum, 418; text: ut, re, mi, fa, sol, la]</p>
   <p>Nota, quod quilibet tactus potest tangi vel cantari super omnes modos.
      Et hoc erit secundum significatum et concordanciam tactuum, ut in figura prescripta:
      quia
      quandocumque tactus tangitur de ut in re, ita terminatur in octava ipsius; et ille
      idem
      tactus valebat in eodem loco de ut in sol.</p>
   <p>Et sic patet, quod omnes tactus terminantes in ut sunt ad re vel ad
      sol, hoc est, tenor post istos tactus semper erit re vel sol. Et omnes tactus, qui
      terminantur in re vel in quinta, significant, quod tenor post hoc erit mi vel la;
      sic quod
      omnes tactus, qui terminantur in mi, significant, quod sequens tenor erit ut vel fa.
      Et sic
      deinceps.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[f. 90r in marg.] INCIPIT MUSICA DOMNI HEINRICI AUGUSTENSIS MAGISTRI</p>
   <p>[f. 90v in marg.] Discipulus: Estne musica genus an species?</p>
   <p>Magister: Species est et subalternum genus.</p>
   <p>D Quomodo?</p>
   <p>M Scientia artificialis, cum in multa, etiam in musicam [speciem]
      dividitur. Est autem subalternum genus, quia in tres species subdividitur, quarum
      prima est
      mundana, secunda humana, tertia artificiosa.</p>
   <p>D Quae est mundana?</p>
   <p>M Quam .VII. planetae, mundi videlicet partes, sua volubi(li)tate
      efficiunt.</p>
   <p>D Quae est humana?</p>
   <p>M Quam vivae voces hominum efficiunt.</p>
   <p>D Quae est artificiosa?</p>
   <p>M Quae arte hominum composita, aut tactu, ut in fidibus, aut flatu, ut
      in organis, aut percussione, ut in cymbalis et tibiis perficitur.</p>
   <p>D Sive quis voce, sive artificiis musicam exerceat: quot cantilenae generibus
      uti poterit?</p>
   <p>M Uno tantum.</p>
   <p>D Quo?</p>
   <p>M Diatonico. Nam teste Macrobio chromaticum genus propter infamem
      mollitiem, enharmonicum vero propter nimiam sui difficultatem ab usu recessit.</p>
   <p>D Qui sunt, qui abusive musici vocantur?</p>
   <p>M Metrici, qui certo syllabarum et temporum numero modulandis versibus
      inserviunt. Post hos vulgares symphoniaci, qui diversa musicorum vasa ferentes, usu
      tantum,
      non ratione artem explicant.</p>
   <p>D Quis proprie dicitur musicus?</p>
   <p>M Qui numerorum, proportionum, consonantiarum, troporum omniumque his
      accidentium vim et naturam ratione novit et instrumentis perfecte explicare.</p>
   <p>D Qui sunt minus pleni musici?</p>
   <p>M Qui mei sunt similes: Hoc est, qui aliquam tam artis quam
      instrumentorum rationem sed non pleniter ex(s)equuntur.</p>
   <p>D Quid igitur ego faciam, qui de arte te interrogare disposui?</p>
   <p>M Quod esurientes faciunt, qui hoc, quod minus sufficit, avidius
      sumunt.</p>
   <p>D Utrum est musica per se, an ad aliquid?</p>
   <p>M Ad aliquid.</p>
   <p>D Quare?</p>
   <p>M Quia prima eius genitura in ratione numerorum et proportionum
      consistit. Sicut enim quaeque proportio per unum quemlibet numerum fieri non potest,
      sed
      [numerus] collatus aliis aliquam in quovis inaequalitatis genere proportionem creat,
      sic una
      quaelibet vox per se, nisi ad aliam collata fuerit, pro nihilo erit.</p>
   <p>D Quot vel quae sunt vocum qualitates, quibus conferri vox poterit?</p>
   <p>M Novem sunt numero et hae sunt nomine: Semitonium, tonus, semiditonus,
      ditonus, diatessaron, diapente, semitonium cum diapente, tonus cum diapente, diapason.</p>
   <p>D Quid feci, fortassis haec praeoccupando?</p>
   <p>M Quod ille facit, qui, quod nondum re habet, spe devorat.</p>
   <p>D An tantum tibi displicet?</p>
   <p>M Quia haec tibi ignorantur, nondum radice cognita putabas esse
      sciendum: multus sum ad ignoscendum.</p>
   <p>D Quid inaequalitatis esse genera dicis?</p>
   <p>M Inaequalitatis sunt genera, quorum aliud alii in comparatione
      numerorum vel sonorum inaequalibus proportionibus repugnat.</p>
   <p>D Quare aequalitatis non admisces genera?</p>
   <p>M Quia, si sola sibi aequalitas conferretur, ut .IIIIor. et .IIIIor.
      vel .V. et .V., nulla omnino proportio ac per hoc nec musica nasceretur.</p>
   <p>D Quot ergo inaequalitatis sunt genera, vel quae habent vocabula?</p>
   <p>M Quinque sunt numero. Appellantur autem hoc modo: Multiplex,
      superparticulare, superpartiens, multiplex superparticulare, multiplex superpartiens.</p>
   <p>D Suntne omnia musicae necessaria?</p>
   <p>M Minime. Sed tria postreme respuens, duo sola, id est multiplex et
      superparticulare, admittit. De multiplici tamen superbipartiente, an diapason compositum
      cum
      diatessaron efficere valeat, inter philosophos est contentio, ubi tamen Ptolemaeus
      vincere
      videtur.</p>
   <p>D Debeone modo de hoc plenius inquirere?</p>
   <p>M Minime, sed aptiori quem ordo dederit loco.</p>
   <p>D Quot modis inaequalitatis operantur genera?</p>
   <p>M Dupliciter.</p>
   <p>D Quomodo?</p>
   <p>M In arithmetica simpliciter proportiones, in musica vero per ipsas
      proportiones operantur consonantias.</p>
   <p>D Quas?</p>
   <p>M Diapason, diapente, diatessaron, tonum.</p>
   <p>D Quomodo haec interpretantur?</p>
   <p>M De omnibus, de .V., de .IIII., quia prima omnes, sequens .V.,
      postrema .IIII. voces concludit.</p>
   <p>D Quid necesse est haec sola et non alia quoque inaequalitatis admitti
      genera?</p>
   <p>M Quia necesse aliquid certum constitit, quod non aliter fieri potest,
      nisi voces continua sibi, quousque possint, varietate succedant, et sic tandem unaquaeque
      in
      se ipsam redeat, quod fit in diapason; sed hoc reliqua inaequalitatis non efficiunt
      genera.</p>
   <p>D Quare?</p>
   <p>M Quia cum, ut dictum est, nil certi constet, nisi voces post naturalem
      diversitatem in se ipsas redeant et hoc nonnisi duplum idem diapason efficiat, dupli
      spatium
      non aliud inaequalitatis competenter supplere poterit genus, nisi illud quod maiore
      numero
      toto assumpto unam quamlibet eius insuper partem sibi vendicet, quod superparticulare
      facit
      genus.</p>
   <p>D Qua naturali illa duo pollent felicitate, ut tanta praedita sint
      dignitate?</p>
   <p>M Quia multiplex ab unitate semel, vel duplum, vel triplum, vel
      quadruplum ex(s)istens non recedit, et quia perfectam operatur aequisonantiam, verbi
      gratia:
      pone .XII. et .VI.; sicut duodenarius bis sumpto senario semel duplus est, sic et
      vox per
      eum mensurata acutiorem bis retinens vocem semel dupla est. Sic et in reliquis eiusdem
      generis. Similiter particularis generis qualitas, unitatis amatrix est. Sumpto namque
      a
      maiore numero minore semel, non aliam quoque insuper nisi unam quamlibet, verbi gratia,
      vel
      dimidiam partem minoris quo diapason, vel .III. quo diatessaron, vel .VIII., quia
      tonus
      efficitur, assumit.</p>
   <p>D Quomodo hoc exemplificatur?</p>
   <p>M Pone in ordine competentes ad hoc numeros .XII., .VIII., .VIIII.,
      .VI. Igitur .XII. ad .VI. duplus, ad .VIII. || [f. 91r in marg.] sesqualter, ad .VIIII.
      sesquitertius; .VIIII. vero et .VI. inter se sesqualtera, .VIII. et .VI. sesquitertius,
      .VIIII. et .VIII. sesquioctava sociantur habitudine.</p>
   <p>D Quid de aliorum generum dicis infortunio?</p>
   <p>M Quod e contrario, dum a maiore numero interdum non semel assumpto
      minore insuper se pluribus minoris numeri partibus non elongans confundit, eadem quoque
      voces per has dimensas confusione dehonestaret.</p>
   <p>D Satisne de inaequalitatis generibus interrogavi?</p>
   <p>M Minime. Audisti ea tantum esse, sed nondum scis, quid sint, unde
      dicantur, cui quantitati deputentur, quae ex quo consonantiae prodeant.</p>
   <p>D Quid ergo est multiplex?</p>
   <p>M Ubi maior numerus minorem in se vel bis vel ter et deinceps habet,
      nihilque deest, et nihil exuberat.</p>
   <p>D Unde dicitur?</p>
   <p>M A multitudine.</p>
   <p>D Quare?</p>
   <p>M Quia numerali quantitati, quae proprie multitudo dicitur,
      deputatur.</p>
   <p>D Quomodo hoc scire potero?</p>
   <p>M Attende quod, sicut, dum quis simpliciter numerat, multitudinem ex
      unitatibus procreat, sic et hoc genus, dum numerus numerum vel duplo vel triplo [vel]
      quadruplo vel quinduplo et deinceps sumit, facere videtur.</p>
   <p>D Quae consonantiae ex hoc prodeunt?</p>
   <p>M Diapason simplex, diapason composita cum diapente, bisdiapason.</p>
   <p>D Quibus proportionibus?</p>
   <p>M Diapason simplex dupla, ut sunt duo ad unum. Diapason composita cum
      diapente tripla, ut sunt .VIIII. ad tres. Bisdiapason quadrupla, ut sunt .XVI. ad
      .IIII.</p>
   <p>D Quid est superparticulare?</p>
   <p>M Ubi maior numerus minorem totum in se, et insuper eius vel dimidiam,
      vel .IIIam., et deinde unam quamlibet eius partem habet.</p>
   <p>D Quare sic vocatur?</p>
   <p>M Quia unam tantum minoris numeri partem assumit, dignitatis gratia ex
      nomine, quod est pars, derivatum sibi nomen vendicat.</p>
   <p>D An et hoc genus quantitati iam dictae deputatur?</p>
   <p>M Minime, sed potius quantitati continuae, quae est in qualibet
      mole.</p>
   <p>D Quomodo haec proprie dicitur?</p>
   <p>M Magnitudo.</p>
   <p>D Quomodo hae inter se differunt quantitates?</p>
   <p>M Quod multitudo adiecta frequentius unitate unitati infinita
      pluralitate succrescere, magnitudo vero econtra infinita poterit minui partitione.
      In quo
      quantitatis genere quo maior est partium numerus, eo minores sunt ipsae partes. Verbi
      gratia: dimidia pars est maior quam .IIIa., .IIIa. quam .IIIIa., et sic in infinitum.</p>
   <p>D Potestne hoc totum in dimensione chordae exemplificari?</p>
   <p>M Optime quidem. Nam propter monochordi rationes haec omnia maxime
      considerantur.</p>
   <p>D Quomodo ergo faciam?</p>
   <p>M Duc a dextera ad sinistram .IIIIor. productam punctis lineam, quod te
      multiplicis generis ductu faciente. Nonne tibi bisdiapason, ac per hoc tota chorda
      in ea
      quantitate, quae multitudo dicitur, succrevit? Redi rursum de sinistra ad dexteram,
      et tolle
      de tota chorda sesquitertium, deinde sesqualterum; iterumque sesquitertium, ac sesqualterum.
      Nonne tibi hoc superparticularis generis ductu faciente tota chorda in ea quantitate,
      quae
      magnitudo dicitur, concisa consumpta est? Quod autem quo maior est numerus partium,
      eo
      minores sint partes. In his ipsis poteris probare consonantiis. Diapente namque, quae
      dimidio minoris numeri efficitur, .V. voces; diatessaron, quae tertia numeri minoris,
      .IIIIor. voces; tonus, qui octava minoris numeri parte fit, duas continet voces.</p>
   <p>D Quae consonantiae ex hoc genere prodeunt?</p>
   <p>M Diapente simplex, diatessaron simplex, tonus.</p>
   <p>(D) Ceterorum inaequalitatis generum quomodo se habet natura?</p>
   <p>(M) Primi id est superpartientis est a maiori minorem numerum totum et insuper
      duas eius aut tres, aut quotlibet particulas contineri, ut .V. ad .III. et deinceps.</p>
   <p>D Quare superpartiens vocatur?</p>
   <p>M Quia plurimarum partium assumptione confunditur; non a nomine, ut
      superparticulare, sed a participio, quod est inferius, meruit appellari.</p>
   <p>D Quid de ceteris dicis?</p>
   <p>M Secundi id est multiplicis superparticularis est a maiori numero
      minorem plus quam semel et insuper unam aliquam eius partem haberi, ut .V. ad .II.</p>
   <p>D Quare sic vocatur?</p>
   <p>M Quia eius ex multiplici et superparticulari mixta est natura.</p>
   <p>D Quid deinde?</p>
   <p>M Tertii id est multiplicis superpartientis est a maiori numero minorem
      plus quam semel, et insuper .IIas. eius vel .III. vel quotlibet particulas contineri,
      ut
      .VIII. ad .III.</p>
   <p>D Quare sic vocatur?</p>
   <p>M Quia eius ex multiplici et superpartienti mixta est natura.</p>
   <p>D Quid dudum dixisti de hoc ipso genere philosophos contendere, et
      Ptolemaeum vincere?</p>
   <p>M Pythagorici dicunt diapason compositam cum diatessaron non esse
      consonantiam, quia nec in multiplex, nec in superparticulare, sed in multiplex superpartiens
      genus cadit, sed manifesta eos Ptolemaeus revincens ratione. Sicut, inquit, numerus
      denario
      iunctus, sic quaelibet consonantia diapason iuncta integra servatur, quod sicut ratione,
      ita
      etiam auditu probatur.</p>
   <p>D Et ubi est, quod illa postrema inaequalitatis genera dixisti secerni a
      musica?</p>
   <p>M Memoresto me ita, ut hoc exciperem locutum fuisse. Si enim inter
      tortuosos montium et vallium anfractus aliquando planities invenitur, non mirum est
      inter
      horum generum tortuosas qualitates aliquid plani et hoc in uno tantum et semel reperiri.</p>
   <p>D Quae igitur ex eodem genere prodit consonantia?</p>
   <p>M Ut nuper dictum est, diapason composita cum diatessaron.</p>
   <p>D Qua proportione?</p>
   <p>M Duplici superpartiente, ut .VIIIo. ad .III. in quaproportione maior
      numerus minorem bis, et insuper duas eius partes continet.</p>
   <p>D Quot simplices sunt consonantiae?</p>
   <p>M Licet sparsim, tamen iam dictum est, sed hic iterum replicare non est
      mihi onerosum. Diapason, diapente, diatessaron sunt simplices, compositae vero sunt
      diapason
      cum diapente, bisdiapason, diapason cum diatessaron.</p>
   <p>D Quot tonis vel semitoniis constat diapason?</p>
   <p>M Quinque tonis et duobus semitoniis.</p>
   <p>D Quot diapente?</p>
   <p>M Tribus tonis et uno semitonio.</p>
   <p>D Quare dicitur tonus?</p>
   <p>M Quia consonantiarum spatia implendo frequentius sonat.</p>
   <p>D Potestne tonus in duo aequalia dividi?</p>
   <p>M Minime.</p>
   <p>D Quomodo probatur?</p>
   <p>M Sit sesquioctava proportio .VIIII. et .VIIIo.; hos nullus naturaliter
      medius numerus incidit. Qui binario multiplicati iterum sesquioctavam generant proportionem,
      id est .XVIII. et .XVI. Hos unus numerus naturaliter medius incidit, id est .XVII.,
      qui
      sesquioctavam proportionem non in aequalia partitur, ad .XVI. enim maior, ad .XVIII.
      minor
      est.</p>
   <p>D Quibus spatiis constat tonus?</p>
   <p>M Tonus constat ex duobus semitoniis minoribus et commate, vel si maius
      dicere [velis], ex semitonio minore et maiore, quod Graeci vocant apotome; nihilque
      est
      apotome nisi minoris semitonii et commatis copulatio.</p>
   <p>D Quid interpretatur apotome?</p>
   <p>M Decisio, quia in duabus partibus inaequalibus, qua parte maior
      augmentatur, minor minoratur.</p>
   <p>D Quomodo invenitur apotome?</p>
   <p>M Tolle de tribus tonis continuis diatessaron et relinquitur apotome,
      quod est semitonium maius.</p>
   <p>D Potestne apotome esse in melodiis?</p>
   <p>M Minime.</p>
   <p>D Quare?</p>
   <p>M Quia cum || [f. 91v in marg.] tono minus et semitonio fit maius, nec
      tonus est, nec semitonium.</p>
   <p>D In quo minimo numero potest esse apotome?</p>
   <p>M Disponantur tres, numeri, .MDCCCCXLIIIIor., .MMXLVIII., .MMCLXXXVII.
      Primus ad tertium tonus, idem ad secundum semitonium minus, secundus ad tertium apotome.</p>
   <p>D Quid interpretatur comma?</p>
   <p>M Incisio, quia tota toni integritas una particula minoratur, si .II.
      paria semitonia in ea quaeruntur.</p>
   <p>D Quid, si comma restituitur?</p>
   <p>M Erunt duo imparia, ut dictum est, semitonia.</p>
   <p>D In quo minimo numero potest esse comma?</p>
   <p>M In unitate.</p>
   <p>D Quid interpretatur semitonium?</p>
   <p>M Ut semihomo, id est non plenus homo, sic semitonium non plenus tonus
      dicitur. Non enim hoc in loco semi pro dimidio accipitur, quia, ut dictum est, semitonium
      non integre est toni medietas.</p>
   <p>D Licetne mihi adhuc, quae me movent de consonantiis interrogare?</p>
   <p>M Licet, nam quae scire potero, non celabo.</p>
   <p>D Quid necesse est sic appellari consonantias?</p>
   <p>M Quia ipsa compellit natura.</p>
   <p>D Quomodo?</p>
   <p>M Cum enim in metiendo unus passus processerit, quia necdum ad quid
      comparetur habet, necessario vacuus erit.</p>
   <p>Cum duo facta fuerint, iam .II. erunt contra .I. et duplum: diapason
      constituit.</p>
   <p>Deinde cum .III. emerserint, .IIIbus. .IIbus. collatis, sesqualterum:
      diapente reddit.</p>
   <p>Postremo cum .IIIIor. apparuerint, .IIIIor. .IIIbus. comparatis,
      sesquitertium: diatessaron exhibebit.</p>
   <p>D Quot modis constant vocabula consonantiarum?</p>
   <p>M Duobus.</p>
   <p>D Quibus?</p>
   <p>M Prior modus est proportionalium vocabulorum, ut est duplum vel
      diplasium; sesqualterum vel (h)emiolium, vel sescuplum; sesquitertium vel epitritum;
      sesquioctavum vel epogdous.</p>
   <p>Secundus modus est, cum ex numero vocum, quae in eorum spatiis sunt,
      nuncupantur, ut diapason, quod dicitur de omnibus vel diogda, quod in eius spatio
      semper
      sunt .VIIIo. voces; diapente quod dicitur de .V., quia tot voces eius spatium complectitur;
      diatessaron quod sonat de .IIIIor., quia tot phthongos suo colligit spatio.</p>
   <p>D Cur in nominandis spatiis magis graecis quam latinis utimur
      verbis?</p>
   <p>M Quia magis euphonice sonant, et quia accommodatiora sunt ad
      similitudinem vocabuli.</p>
   <p>D Quare dicis ad similitudinem vocabuli?</p>
   <p>M Quia non sunt pura vocabula, sed semper, cum dicitur verbi gratia:
      canta mihi diapason, vel diapente, sive diatessaron, subauditur consonantiam, quae
      dicitur
      vel diapason, vel diapente, vel diatessaron.</p>
   <p>D Quae consonantia ceteris est antiquior?</p>
   <p>M Diapason.</p>
   <p>D Quare?</p>
   <p>M Quia in ipsis primis numerorum radicibus formatur: id est uni duobus
      collatis; deinde diapente .IIIbus. scilicet .IIbus. comparatis; postea diatessaron
      .IIIIor.
      .IIIbus. proportionatis.</p>
   <p>D Estne haec firma sententia, cum et alii sint proportionales in
      infinitum numeri?</p>
   <p>M Firma plane. Nam sicut in arbore cortex, rami, folia, fructus ad unam
      radicem, sic quicumque sequentes numeri ad principia spectant numerorum, nec in eo,
      quod
      possunt, praeiudicant radicibus, quae ad hoc, ut aliquid possent, praecesserunt.</p>
   <p>D Quae consonantia ceteris est perfectior?</p>
   <p>M Item diapason.</p>
   <p>D Quare?</p>
   <p>M Quia in ea duae voces unum idemque sonant. Diapente autem et
      diatessaron alio modo. Nam et consonanter dissonant, et dissonanter consonant.</p>
   <p>D Quae consonantia ceteris est utilior?</p>
   <p>M Diatessaron.</p>
   <p>D Quare?</p>
   <p>M Quia cum ea, quae iam dicta sunt et postea dicentur, causa troporum
      idem effectus melodiae fiant, nulla in secundo, qui diapason, nulla in tertio, qui
      diapente
      includit passu troporum, discretio apparet; in solo quarto passu diatessaron, instar
      paradysi .IIIIor. troporum fontes eructuans, ipsi diapason, quid in se lateat,
      demonstrat.</p>
   <p>D Habentne hi, quos commemorasti, troporum fontes aliquos fontium more
      rivos?</p>
   <p>M Habent utique, sed de his aptior erit disserendi locus; tu tantum, ne
      te de his inquisitio praetereat, in memoria habeto.</p>
   <p>D Quid est, quod consonantiae nec extensiores sunt bisdiapason, nec
      contractiores diatessaron?</p>
   <p>M Aperta est causa. Nam, cum sint duae diapason atque utramque una
      diapente cum diatessaron compleat, cumque diapente tres tonos et unum semitonium,
      diatessaron vero duos tonos et unum capiat semitonium, non sunt deinceps spatia unius
      toni
      ac semitonii capacia.</p>
   <p>D Quae invicem, vel in quo concordant consonantiae?</p>
   <p>M Diapente et diatessaron in eo concordant, quod propriis et non per
      similes litteras circumscribuntur tropis quodque in medio alienis utuntur tropis;
      discordantiam autem eorum facile est videre.</p>
   <p>D Cur propriis licet dissimili caractere circumscribuntur tropis?</p>
   <p>M Ut generositas earum, quae a proprio non discordant tropo, designetur
      caracteris, autem dissimilitudo, quod in debitam sibi non vendicant, aequisonantiam
      significat.</p>
   <p>D Quomodo ab illis discordat diapason?</p>
   <p>M Quia et propriis et simili caractere circumscribitur tropis, in medio
      quoque proprium sed dissimili littera possidet tropum.</p>
   <p>D Quare diapente et diatessaron in medio cognatas non habent
      litteras?</p>
   <p>M Quia neutra per se plenum exhibet tropum. Omnis namque plena cuiusque
      tropi dispositio propriis et similibus in extremitatibus circumscribitur tropis et
      litteris;
      in medio autem propriam quidem, sed extremis dissimilem habet, ut in extremis distinctam
      ascensionem vel descensionem, in medio autem vel initium sortiatur vel finem.</p>
   <p>D In qua consonantia completur hoc?</p>
   <p>M In diapason.</p>
   <p>D Quare?</p>
   <p>M Quia ibi coadunatae diapente et diatessaron pariter implebunt, quod
      separatim nequeunt.</p>
   <p>D Quare in medietate diapason semper quidem propria propter proprium
      tropum, sed dissimilis extremis invenitur littera?</p>
   <p>M Quia in extremis perfecta vocum est concordia, media vero, quia
      nondum aequisonantiam, ideo nec eandem exhibit litteram.</p>
   <p>D Si non similis, si non aequisonantia, quare est propria?</p>
   <p>M Cum omnis copulatio legitima diapente et diatessaron quaelibet sit diapason,
      necesse est, ut propriam diapente et diatessaron per propriam in medio tam tropi quam
      litterae conglutinet naturam, ut impleatur illud Flacci: Primo ne medium, medio ne
      discrepet
      unum.</p>
   <p>D Suntne uniformes consonantiae?</p>
   <p>M Si uniformes essent, nullam troporum diversitatem, ac per hoc nullam
      procreassent melodiam.</p>
   <p>D Quot species sunt consonantiarum?</p>
   <p>M Diapason .VIII., diapente .IIIIor., diatessaron similiter.</p>
   <p>D Estne mea de his omnibus vitiosa interrogatio?</p>
   <p>M Minime. Nam discusso diligentius semine, fructus melius patebit.</p>
   <p>D Quid semen, quid fructum esse dicis?</p>
   <p>M Semen dico numeros, proportiones, consonantias; fructum vero
      legitimam et ratam specierum troporumque dispositionem, perfectam melodiae totius
      cognitionem et compositionem.</p>
   <p>D Quomodo haec semina iaciam, ut tales fructus metam?</p>
   <p>M Sic numeros in proportiones, proportiones in consonantias, sic
      consonantias in septenas resolve chordas suis litteris notatas.</p>
   <p>D Quare dicis septenas, cum plures sint?</p>
   <p>M Non sunt plures, sed sicut .VII. septimanae dies repetuntur.</p>
   <p>D Quare?</p>
   <p>M Ut quaelibet gravis suam possit || [f. 91ar in marg.] acutam habere
      vel contra.</p>
   <p>D Quare sunt .VII.?</p>
   <p>M Quia, cum maxima consonantia, diapason scilicet, nonnisi in qualibet
      .VIIIa. perfectam concordiam habeat, ablata ipsa, .VII. prorsus diversas necesse est
      remanere.</p>
   <p>D Quibus litteris chordae notantur?</p>
   <p>(M) .A.B.C.D.E.F.G.a.b.c.d.e.f.g.a.</p>
   <p>D Quare secundo easdem quidem, sed aliis figuris fecisti litteras?</p>
   <p>M Ut graves gravibus, acutae voces acutis designentur formulis. Quod
      autem eaedem sunt, aequisonantiam diapason denotat.</p>
   <p>D Quare quidam in quartis et quintis eadem signa ponunt?</p>
   <p>M Error est, declinari debet.</p>
   <p>D Quare?</p>
   <p>M Quia, ut iam satis patuit, diapente et diatessaron aequisonantiam non
      exhibent, et ideo proprio tropo, non tamen eadem circumscribuntur littera.</p>
   <p>D Quare quidam in primis [Gamma]. Gamma graecum et post .a. .b. molle,
      quod synem(m)en(on) vocant, ponunt?</p>
   <p>M Eo more, quo quaedam in omnibus artibus usurpantur, quae tamen
      auctoritate non donantur, moderni Gamma graecum licentiae tantum, non naturae vel
      institutionis causa ponunt, et quia ex libitu musicorum saepe infra finales diapente
      inveniunt.</p>
   <p>Synem(m)en(on) vero antiqui non melodiae causa posuerunt, sed ut ablato de
      tribus tonis continuis diatessaron apotome demonstrarent. Processu vero temporis et
      ipsa
      musici uti coeperunt; nil tamen illis .VII. authenticis augmenti vel detrimenti importat.
      Sicut enim quis ignotus ad chorum accedit, cantando adiuvans recedit, ita et synem(m)enon
      cantat, cum opus fuerit, nihil vel de specierum vel troporum institutione requirit.
      Quo
      circa quiescant, qui frustra tantopere, ut ipsum auferant, elaborant.</p>
   <p>D Quae voces sunt in vice planetarum?</p>
   <p>M .E. Lunae, .F. Mercurii, .G. Veneris, .a. id est mese Solis, .b.
      Martis, .c. Iovis, .d. Saturni.</p>
   <p>D Quare .VII. voces cum ipsis consonantiis secundum inventionem
      deorsum, id est de dextera ad sinistram, currunt?</p>
   <p>M Quia sunt semina. Semen quoque, quod deorsum iacitur, sursum autem
      crescit, imitantur.</p>
   <p>D In hoc iactu quod est attendendum?</p>
   <p>M Quod simpliciter seminis more iacta multipliciter surgunt.</p>
</div>
</main>

</body>
</html>

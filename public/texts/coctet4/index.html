<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Tetrachordi huius Tractatus quartus. Musice mensuralis principia
      depromens.</p>
   <p>De Musica mensurali. Caput primum.</p>
   <p>[Musica mensuralis. in marg.] Quid est Musica mensuralis? Quae in suis
      notis secundum signorum ac figurarum diuersitatem, diuersam habet sonorum mensuram.</p>
   <p>[Mensura duplex in marg.] Est autem duplex sonorum mensura, continuata
      scilicet et interuallaris</p>
   <p>Quid est continuata? quae in continuata soni quantitate consistit,
      secundum pronunciationem: Etenim longior est mensura maximae quam longae: quia magis
      continue profertur, diuturniori quidem sono.</p>
   <p>Quid interuallaris? quae in sonorum interuallis distantiisve secundum
      proporcionabilem dimensionem sola ratione disponitur. De ipsa ante dictum est, supra
      de
      consonantiis et interuallis: Nunc igitur de mensura continuata agendum erit.</p>
   <p>[Continuata duplex in marg.] Quotuplex est? Duplex. Essentialis, et
      accidentalis. Quid Essentialis? quae figuris et pausis secundum propriam quantitatem
      ascribitur, secundum modum scilicet tempus et prolationem. Quid accidentalis? quae
      figuris
      ac pausis accidentaliter attribuitur. Quod sane dupliciter contingit, Primo secundum
      notarum
      accidentia vtpote, alterationem, imperfectionem diminutionem et cetera. Secundo secundum
      diuersas proportiones quoquo modo commensurabiles. de his omnibus breuiter simul ac
      distincte atque (quam fieri potest) dilucide considerandum erit:</p>
   <p>De figuris Notarum Caput II.</p>
   <p>[Quid figura. in marg.] Quid est Figura? Est repraesentatio vocis
      rectae atque omissae.</p>
   <p>Quid vox recta? quae notulis designatur.</p>
   <p>Quid omissa? quae pausis declaratur.</p>
   <p>Quot sunt figurae notarum essentiales? quinque. Quae? Maxima, longa,
      breuis: semibreuis et minima.</p>
   <p>Quid maxima? Figura quadrangulo corpore descripta habens virgulam in
      latere dextro ascendentem vel descendentem: vt hic a.</p>
   <p>[Cochlaeus, f.Diiiiv,1; text: Quot figurae tonorum: a] </p>
   <p>Quid longa? Figura quadrata cum virgula quoque ascendente vel
      descendentc: hoc modo b.</p>
   <p>[Cochlaeus, f.Diiiiv,2; text: b]</p>
   <p>Quid breuis? nota quadrata, sed absque virgula seu cauda: vt hic
      c.</p>
   <p>[Cochlaeus, f.Diiiiv,3; text: c]</p>
   <p>Quid semibreuis? Figura quae triangulo: aut Rombo describitur.
      Triangulo quidem si breuis diametraliter in duas partes diuidatur. Rombo autem, quando
      quatuor habet latera non orthogonia, id est rectanguia: vt hic d.</p>
   <p>[Cochlaeus, f.Diiiiv,4; text: d]</p>
   <p>Quid minima? quae vt semibreuis describitur, cum cauda sursum vel
      deorsum angulo apposita: vt hic e.</p>
   <p>[Cochlaeus, f.Diiiiv,5; text: e]</p>
   <p>In his sane quinque figuris, attenditur essentialis sonorum mensura (modus
      inquam tempus et prolatio) secundum perfectum et imperfectum: Ideo omnes minutiores
      notae in
      sola consistunt imperfectione, hoc est in numerositate binaria. Quot sunt tales figurae?
      Tres. quae? semiminima fusa et semifusa. Quid semiminima? Quae scribitur vt minima,
      sed
      plaeno corpore, aut vacuo vncata dextrorsum virgula: vt hic f.</p>
   <p>[Cochlaeus, f.Eir,1; text: f]</p>
   <p>Quid Fusa? nota vt semiminima cum vnco virgulae superaddito: pleno
      corpore, aut vacuo, cum duobus virgulae vncis: vt hic g.</p>
   <p>[Cochlaeus, f.Eir,2; text: g]</p>
   <p>Quid Semifusa? Est minima plaena cum duobus sursum vncis, aut vacua
      cum tribus, duobus quidem sursum, ac vno deorsum: vt hic h.</p>
   <p>[Cochlaeus, f.Eir,3; text: h]</p>
   <p>Ea voci humanae ob velocitatem habilis non est. Vsus eius potior est
      in instrumentis musicalibus, quando fiunt clausulae de nota in proximam secundam.</p>
   <p>De Ligaturis notarum. Caput III.</p>
   <p>[Septem regulae ligaturarum. in marg.] Quid est Ligatura? Est
      simplicium figurarum per tractus debitos ordinata coniunctio. Quot notulae sunt ligabiles?
      Quatuor. Quae? Maxima, longa, breuis: et semibreuis. At maxima quantitatem suam non
      variat
      dum colligatur.</p>
   <p>Quot sunt regulae ligaturarum? Septem</p>
   <p>Prima. ligatura habens virgulam in latere sinistro ascendentem, in
      prima atque sequenti notula semibreuis est.</p>
   <p>Secunda. ligatura habens in sinistra parte virgulam descendentem,
      breuis est.</p>
   <p>Tertia. Omnis media breuis est, Ideo longa non recte ponitur in medio,
      nec debet vnquam media caudari.</p>
   <p>Quarta. Prima carens cauda breuis est scandente secunda.</p>
   <p>Quinta. Prima carens cauda fit longa cadente secunda.</p>
   <p>Sexta. vltima quadrata dependens sit tibi longa.</p>
   <p>Septima. omnis nota habens in dextro latere caudam siue ascendentem
      siue descendentem, longa est.</p>
   <p>Ex his cognoscitur longam principio et fini competere posse non medio,
      semibreuem vero principio et medio tantum, non fini, nisi duae tantum ligentur notae.</p>
   <p>[Cochlaeus, f.Eir,4; text: Exemplum primae, Secundae, Tertiae,
      quartae, quintae, Sextae, Septimae, Alia Exempla.]</p>
   <p>[Lig2voa,Lig5voadaod,Lig3vad,Lig3vcssnoad,Lig2vcdsnd,Lig3vcdsndod,Lig6vcssnodaadod,Lig5vcssnaada,Lig3vcssnda,Lig4vcssnoada
      on staff4]</p>
   <p>De Pausis et punctis. Caput .IIII.</p>
   <p>[Triplex causa pausarum. in marg.] Quid est pausa? Est figura
      artificiosam vocis omissionem designans.</p>
   <p>Est enim instituta propter tria. Primo. propter vocis atque anhelitus
      refectionem. Secundo. propter difficultatem toni: aut melodiae aut consonantiae, ad
      locandam
      ipsam notulam. Tertio. propter cantus suauitatem: quanto enim fuerit variabilior,
      tanto et
      delectabilior, suauiorque auribus accidit humanis.</p>
   <p>Quotuplex est pausa? Sextuplex. Generalis, modi, longa, pausa,
      semipausa, suspirium, semisuspirium.</p>
   <p>Quid pausa generalis? Est virgula simplex vel duplex, per omnes lineas
      ducta, vocis finem declarans. Est et alia pausa generalis, quando eadem pausa (vtpote
      breuis
      vel semibreuis) ponitur simul in omnibus cantilenae partibus in contrapuncto.</p>
   <p>Quid pausa modi? Est virgula trium temporum (hoc est breuium) quae
      quatuor lineas attingens, tria occupat spacia: valetque longam perfectam.</p>
   <p>Quid pausa longa? Est virgula duarum breuium, duo integra trium
      linearum complectens interualla</p>
   <p>Quid pausa? Est virgula ducta a linea ad lineam proximam, vnum tantum
      complectens spacium, valetque breuem vnam, Dicitur autem generali nomine pausa, quia
      frequentior est, atque vnius integri temporis.</p>
   <p>Quid semipausa? virgula quae alicui lineae adhaerens, ad medium tantum
      spacii descendit, et valet vnam semibreuem.</p>
   <p>Quid suspirium? virgula lineae apposita ascendens ad medium spacii:
      valetque minimam.</p>
   <p>Quid semisuspirium? virgula in medium spacii a linea ascendens,
      sinistrorsum vncata eius summitate, et valet semiminimam: vt hoc perspicitur exemplo.</p>
   <p>[Cochlaeus, f.Eiv,1; text: Generalis, Modi, longa, pausa, semipausa,
      suspirium, semisuspirium]</p>
   <p>Quid est punctus? Minimum quoddam signum, quod notis adiicitur.</p>
   <p>Quotuplex est punctus? triplex. Diuisionis, perfectionis, et
      additionis.</p>
   <p>Quid est punctus diuisionis? Est qui praepositus vel postpositus notae
      ipsam nec auget nec minuit, sed ad praecedentem vel sequentem, eam indicat applicandam
      et
      connumerandam pro perficienda ternaria in notulis diuisione: vt hic x.</p>
   <p>[Cochlaeus, f.Eiv,2; text: x]</p>
   <p>Quid est punctus perfectionis? qui postpositus alicui notae perfectae,
      seruat eam in propria perfectione, ne a minore imperficiatur.</p>
   <p>Quid est punctus additionis? qui notae imperfectae postpositus ei mediam
      partem addit. Et ideo post maximam adiectus, valet longam: post longam, breuem. post
      breuem
      semibreuem et cetera vt hic z.</p>
   <p>[Cochlaeus, f.Eiir,1; text: z]</p>
   <p>De Modo tempore ac prolatione Caput V.</p>
   <p>[Duplex modus. in marg.] Quid est Modus? Est mensura longarum in
      maximis, et breuium in longis, Est autem duplex, maior scilicet et minor. Quid est
      modus
      maior? Est longarum in maximis debita mensura. Quid modus minor? Breuium in longis
      sub
      debito numero consyderatio.</p>
   <p>Quid est Tempus? Est quantitas breuibus ascripta notulis: Vel mensura
      semibreuium in breuibus consyderata.</p>
   <p>Quid prolatio? Est quantitas semibreuibus ascripta: vel mensura
      minimarum in semibreuibus contenta.</p>
   <p>[Perfectum et imperfectum. in marg.] Omnes hae species sunt duplices,
      perfectae quidem ac imperfectae. Perfectae, quando totum ternario numero diuiditur.
      Imperfectae: si binario diducatur.</p>
   <p>Modus sane perfectus maior tres longas in maxima. Minor autem tres
      breues in longa continet: Imperfectus vero duas tantum.</p>
   <p>Similiter et tempus perfectum tres continet semibreues in vna breui:
      Imperfectum vero duas tantum.</p>
   <p>Prolatio denique perfecta tres concedit minimas vni semibreui:
      Imperfecta veto duas tantum vt hoc constat exemplo.</p>
   <p>[Cochlaeus, f.Eiir,2; text: Modus maior perfectus, Modus maior
      imperfectus, Modus minor perfectus, Modus minor imperfectus, Tempus perfectum, Tempus
      imperfectum, Prolatio perfecta, Prolatio imperfecta.]</p>
   <p>De Signis et Tactibus. Caput VI.</p>
   <p>[Duplex signum. in marg.] Quid est signum? Est quod priorem facit
      cognitionem de cantu, quo ad modum tempus et prolationem.</p>
   <p>Quotuplex est signum? Duplex. Intrinsecum et extrinsecum, Extrinsecum
      sane, quod explicite signatur circulo vel semicirculo: Intrinsecum vero, quod implicite
      indicatur, vel notarum repletione, vel pausarum dispositione.</p>
   <p>Recentiores itaque musici circulum absque numero, perfecto tempori
      ascribunt: Semicirculum vero imperfecto tempori.</p>
   <p>At si numerus circulo apponatur, tunc circulus
      indicat modum: numerus vero tempus.</p>
   <p>Si vero absque numero circulo inscribatur punctus, tunc circulus
      designat tempus, punctus vero prolationem, vt in hac conspicitur figura.</p>
   <p>[Cochlaeus, f.Eiiv,1; text: Signa extrinseca. perfectae prolationis,
      perfecti, imperfecti temporis, imperfectae prolationis, diminutionis, modi maioris
      perfecti,
      temporis perfecti, temporis imperfecti, modi minoris imperfecti] </p>
   <p>Signa vero intrinseca tribus regulis discerni possunt. Prima. Si tres
      longae denigrentur: aut pausa tria integra occupauerit spacia, cantus est de modo
      perfecto.
      (De modo maiori non loquimur vlterius, quoniam in vsu non est, ob nimiam notarum tarditatem.
      maxima enim sic nouem integra contineret tempora) Nam longae non denigratae perfectae
      essent: si eni prius essent imperfectae, frustra denigrarentur: vt hic m.</p>
   <p>[Cochlaeus, f.Eiiv,2; text: m]</p>
   <p>Secunda. Si tres breues, formaliter vel aequiualenter, denigrantur.
      Aut duae semipausae simul positae, in cantu reperiantur, indicant tempus perfectum.
      vt hic
      n.</p>
   <p>[Cochlaeus, f.Eiiv,3; text: n]</p>
   <p>Tertia. Si tres semibreues repleantur, aut duo suspiria simul ponantur
      designantur prolationem perfectam: quam vulgo maiorem vocant: vt hic o.</p>
   <p>[Cochlaeus, f.Eiiv,4; text: o]</p>
   <p>[Signa imperfectionis. in marg.] Absentia insuper numerorum,
      imperfectionem designat modi: puncti vero absentia in circulo, prolationis imperfectionem
      denotat. Circuli autem imperfectio: temporis imperfectionem importat: non debet tamen
      praecise medietas circuli pro signo temporis imperfecti describi, sed duae tertiae
      vnius
      circuli: nam in tempore imperfecto solum tertia pars breuis perfectae aufertur. Nam
      breuis
      ibi duas continet semibreues, non vnam cum dimidia, quae medietas esset vnius breuis
      perfectae.</p>
   <p>[Signa aduenticia. in marg.] Quot sunt signa extrinseca, minus
      principalia seu aduenticia? Septem. Quae? Signum reincaeptionis, conuenientiae, pausandi,
      b
      mollis, [sqb] duri, Ffaut et csolfaut: vt hoc videtur exemplo.</p>
   <p>[Cochlaeus, f.Eiiv,5; text: Reincaeptionis: conuenientiae: pausae,
      bmollis, [sqb]duri, Ffaut, csolfaut]</p>
   <p>[Quid est tactus. in marg.] Quid est tactus mensuralis? Est continua
      motio in debita mensura contenta: motu enim agnoscitur tempus, tempore quantitas vocis
      prolatae: potest autem in quolibet signo, semibreuis mensurari tactu proportionibus
      et
      augmentatione demptis: Singularum autem notarum tactus secundum quodlibet signum,
      hoc
      quadrato facillime dinoscetur.</p>
   <p>[Cochlaeus, f.Eiiir,1; text: 1, 2, 3, 4, 6, 9, 8, 12, 18, 27, Quatuor
      pro vno Tactu sunt, Octo vno pulsu transcurruntur, Sedecim vnum equiparant ictum]</p>
   <p>Potest etiam resolutione cognosci, quot contineantur in qualibet nota
      tactus, secundum quodlibet quoque signum: quod vt facilius, fiat, exemplum in modo
      perfecto,
      hoc modo sumatur.</p>
   <p>[Cochlaeus, f.Eiiir,2]</p>
   <p>De augmentatione et diminutione. Caput septimum,</p>
   <p>[Augmentatio. Signum eius in marg.] Quid est augmentatio? Est
      quantitatis notularum maioramentum</p>
   <p>Fit enim in prolatione perfecta, quando minima vna, tactu integro
      mensuratur: semibreuis vero perfecta, tribus tactibus.</p>
   <p>Quod est signum eius extrinsecum. Circulus vel semicirculus, cui
      inscribitur punctus. Circa vnam duntaxat cantilenae partem repertus hoc modo t.</p>
   <p>[Cochlaeus, f.Eiiir,3; text: t]</p>
   <p>Nam si in omnibus partibus reperiatur, non est augmentatio, sed
      perfecta simpliciter prolatio, in qua tres minime vno mensurantur tactu.</p>
   <p>Quod est siguum augmentationis intrinsecum? paucitas notularum sine
      signo repetitionis positarum circa vnam cantilenae partem.</p>
   <p>[Diminutio. in marg.] Quid est diminutio? Est abstractio quantitatis
      ab ipsa mensura.</p>
   <p>Fit enim in tempore perfecto per virgulam circulum integrum
      scindentem, hoc modo p:</p>
   <p>[Cochlaeus, f.Eiiiv,1; text: p]</p>
   <p>In diminutione nanque non notularum numerus minuitur (manet enim
      signum perfectum) sed tertia mensurae pars adimitur. Velocior nanque sic est tactus
      quam si
      virgula circulum non intersecet, quamuis vtrobique idem sit notarum valor et ternaria
      perfectio. At quia dupla proportio est facilior, ideo persepe in duplo fit mensurae
      diminutio.</p>
   <p>Coeterum in huiusmodi signis q,</p>
   <p>[Cochlaeus, f.Eiiiv,2; text: q]</p>
   <p>est diminutio temporis perfecti si aequaliter per omnes cantilenae
      partes ponantur. Nam sic breuis perfecta, aut tres semibreues vno tactu mensurantur.
      Hinc
      vulgo tripla vocatur proportio: quia tres notae vno tactu decurrunt.</p>
   <p>Quid est semiditas? Est alterius partis temporalis mensurae imminutio:
      fit solum in tempore imperfecto, per hoc signum r,</p>
   <p>[Cochlaeus, f.Eiiiv,3; text: r]</p>
   <p>vel per haec signa s.</p>
   <p>[Cochlaeus, f.Eiiiv,4; text: s]</p>
   <p>Duae nanque semibreues sic vnicum complent tactum, in vna cantus
      parte, quando vnica tactum perficit in altera parte signo non diminuto per virgulam
      scindentem, aut numerum appositum.</p>
   <p>Potest eriam aliter fieri augmentatio vel diminutio, dupliciter quidem
      Primo per canonis inscriptionem, dicendo, Sit breuis longa, vel econtra. Secundo per
      proportionem maiorem positam contra minorem: vel econtra.</p>
   <p>De figurarum imperfectione. Caput VIII.</p>
   <p>[Imperfectio in marg.] Quid est imperfectio? Est notae perfectae in
      ternario depraedatio. fit solum in signis perfectis: in imperfectis enim nota non
      imperficitur, sed secundum se illic imperfecta est.</p>
   <p>[Imperfectio duplex. in marg.] Quotuplex est imperfectio? Duplex
      Totalis scilicet et partialis.</p>
   <p>Quid totalis? quando praecise tertia notulae pars detrahtur. Vt si
      longa imperficiatur a breui, in signo modi perfecti: Aut breuis a semibreui, in signo
      temporis perfecti. Quid partialis? quando maior nota imperficitur ratioue paris inclusae,
      vt
      si longa imperimperficiatur a semibreui in signo temporis perfecti ratione breuis
      inclusae.
      Aut breuis imperficiatur a minima in prolarione perfecta, ratione semibreuis inclusae.</p>
   <p>[Partes figurarum. in marg.] Partium autem figurarum vna est
      propinqua, alia remota, alia remotior, et alia denique remotissima, quod videre licet,
      in
      figura de notarum resolutione supraposita.</p>
   <p>[Notularum diuisio. in marg.] Notularum quoque alia est imperficiens
      tantum, vt minima: Alia imperficitur tantum, vt maxima: Alia et imperficit et imperficitur,
      respectu diuersorum, vt longa, breuis, et semibreuis: Breuis enim imperficit longam
      in modo
      perfecto, imperficitur autem a semibreui in tempore perfecto.</p>
   <p>[Sex regulae de imperfectionibus in marg.] Quot sunt regulae
      imperfectionum? Sex. Prima. In signo perfecti modi longa imperficitur a breui, aut
      eius
      pausa, aut eius aequiualenti, quando ipsam immediate sequitur nisi punctus perfectionis,
      aut
      diuisionis praepediat.</p>
   <p>Secunda. In signo temporis perfecti breuis imperficitur a proxima semibreui: aut vnica eius semipausa, aut minutis eius partibus
      vni semibreui aequiualentibus. At breuis manet perfecta, si alia breuis sequatur:
      aut pausa
      integra: aut duae semipausae, aut si apponatur punctus perfectionis.</p>
   <p>Tertia. In signo perfectae prolationis, semibreuis imperficitur a
      minima, aut suspirio, aut duabus semiminimis continue sequentibus: manet autem perfecta
      ante
      similem, aut ante suam pausam aut ante duo suspiria.</p>
   <p>Quarta. Color seu repletio perfectis notulis accidens, imperfectionem
      quoque efficit, auferendo tertiam partem.</p>
   <p>Quinta. Pausa nec imperficitur, nec alteratur, nec nota similis a
      simili imperficitur: sed nec ante similem, ideo semper maior a minore imperficitur.</p>
   <p>Sexta. Notula maior, potest a parte remota imperfici ante et post,
      ratione partis propinquae perfectae, in toto inclusae, vt longa a duabus semibreuibus:
      et
      breuis a duabus minimis.</p>
   <p>[Cochlaeus, f.Eiiiir; text: Exemplum Primae regulae, Secundae regulae.
      Tertiae regulae.] </p>
   <p>De alteratione et syncopatione. Caput IX.</p>
   <p>[Alteratio. differt ab imperfectione. Secunda alteratur non prima. in
      marg.] Quid est alteratio? Est proprii valoris, secundum notulae formam duplicatio.</p>
   <p>Fit solum in tempore perfecto (sicut imperfectio) ad complendam
      ternariam numerositatem: differenter tamen. Nam in imperfectione vna superfluit pars,
      quae
      ob id a toto subtrahitur.</p>
   <p>In alteratione autem vna partium ternario deest, ob cuius
      adimpletionem, secunda semper alteratur non prima: Quia si primam duplam feceris,
      imperfectum potius constitueris totum quam alteratam partem: At si secundam duplam
      feceris:
      prima ei computatur in ternarium, estque sic causa alterationis necessaria: Non enim
      posset
      secunda assumere figuram totius, vt prima, eo quod aliud sequeretur totum et sic imperfici
      non possit. At si prima totius figuram acceperit poterit facile a
      secunda imperfici et sic ociosa esset alteratio.</p>
   <p>[Quatuor regulae alterationum. in marg.] Quot sunt regulae
      alterationum? Quatuor. Prima. In signo modi perfecti alteratur breuis secunda, quando
      duae
      sunt breues residuae, vltra ternarium numerum. Secunda. In signo temporis perfecti
      semibreuis alteratur, quando duae superfluunt: quod potissimum fit in ligatura duarum
      semibreuium cum sequente. Tertia in signo prolationis perfectae, minima alteratur,
      quando
      duae extra ternarium vagantur. Quarta. Per punctum diuisionis aptissime discernitur
      alteratio ab imperfectione. Nam secundum situm puncti dinoscitur an sit notarum
      intermediarum alteratio, vel imperfectio extremarum.</p>
   <p>[Quid syncopatio. in marg.] Quid est syncopatio? Est reductio vnius
      notulae vltra maiores ad aequalem cui connumeratur. Fit enim, quando per plures ac
      maiores
      figuras proceditur, sub diminuta connumerandarum notularum numerositate, contra tactum
      maioribus notulis inter connumerandas dispositis.</p>
   <p>Quot sunt regulae syncopationum? Duae. Prima. minima non debet
      transferri vltra pausam breuis, raro etiam vltra pausam semibreuis.</p>
   <p>Secunda. Semibreuis non debet transferri vltra pausam longae.</p>
   <p>[ClefC4,Odim,Bv,pt,Sv,Lig2va,pt,Sv,Mv,Mv,Bv,pt,Mv,Sv,Sv,Mv,Sv,Sv,SP,Mv,Sv,Mv,Sv,C,Sv,pt,Mv,Sv,Bv,Bv,Sv,Cd,Mv,Sv,Sv,Sv,Sv,Mv,Mv,Mv,Sv,Mv,Mv,Sv,Bv
      on staff5]</p>
   <p>De proportionibus. Caput .X.</p>
   <p>[Quid proportio. Diuisio proportionis. in marg.] Quid est proportio?
      Est duarum (quantaecunque sunt) eiusdem generis quantitatum certa vnius ad alteram
      habitudo.</p>
   <p>Fit praecipue in numeris, deinde in consonantiis, et tertio in numeris
      notularum.</p>
   <p>Diuiditur autem, sic proportionum, Alia aequalitatis, vt quatuor ad
      quatuor. Alia inaequalitatis, maioris quidem, et minoris maioris: vt quatuor ad duo,
      minoris
      vero: vt duo ad quatuor. Maioris inaequalitatis quinque sunt genera.</p>
   <p>[Cochlaeus, f.Eiiiiv; text: Multiplex Quando maior numerus
      compraehendit minorem Pluries praecise, bis quidem vel ter vel quater Vt 4 ad 2, Super
      particularis, Semel: et vnam partem eius aliquotam, 3 ad 2, Super partiens, Semel
      et vnam
      eius partem aliquantam, 5 ad 3, Multiplex super particularis, Pluries cum vna eius
      parte
      aliquota, 5 ad 2, Multiplex super partiens. Pluries et vnam eius partem aliquantam,
      8 ad
      3]</p>
   <p>[Quid pars aliquota. Quid pars aliquanta. in marg.] Totidem sunt et
      minoris inaequalitatis, eorundemque nominum cum hac praepositione sub.</p>
   <p>Quid est pars aliquota? Quae aliquoties sumpta reddit suum totum
      praecise: vt duo, bis sumpta, faciunt quatuor: ter sumpta, faciunt sex.</p>
   <p>Quid est pars aliquanta? Quae ex partibus aliquotis constat, sumptaque
      aliquoties non praecise reddit totum, sed vel excedit vel deficit vt tria ad quinque,
      vel
      tria ad octo.</p>
   <p>Sunt autem singulorum generum infinitae quidem species, quemadmodum et
      numerorum: At in cantilenis rarissime vtimur eis, nisi paucis quibusdam speciebus
      multiplicis et superparticularis: Multiplicis quidem vt dupla, tripla et quadrupla.
      Superparticularis vero, vt sesquialtera et sesquitertia. Aliae ob difficultatem rarissime
      notis applicantur.</p>
   <p>Quot sunt regulae in proportionum assignatione obseruandae? Tres.</p>
   <p>Prima. proportio non rite assignatur, nisi cum duobus numeris. Quia
      idem numerus ad diuersos numeros aliam et aliam habet proportionem vt 3 ad 2 sesquialtera:
      3
      ad 1 tripla: 3 ad 4 subsesquialtera.</p>
   <p>Secunda. proportio debet fieri in eodem signo, Nam si diuersa sint
      partium cantilenae signa, non rite assignabitur proportio secundum notarum numerum,
      vt si
      tres breues temporis perfecti, ad duas breues temporis imperfecti referantur, non
      erit
      proportio sesquialtera 3 ad 2, sed sesquiquarta 9 ad 4 Eo quod illae tres breues,
      nouem
      continent semibreues. Hae vero duae breues temporis imperfecti, solum quatuor continent
      semibreues.</p>
   <p>Tertia. proportio dupliciter destruitur: primo, per immediatam
      contrariae proportionis suppositionem, Secundo, per signi interpositionem.</p>
   <p>Facillima autem proportionum est dupla (facile est enim rei medium
      dare). Ideo ipsa coeteris est communior, magisque vsitata.</p>
   <p>Quid est proportio dupla? quando maior numerus continet minorem,
      praecise bis. Sic in cantilenis duae notae contra vnam eiusdem speciei deputantur
      in hac
      proportione. Figuratur autem sic .2/1 vel sic 4/2 vel consimilibus numeris</p>
   <p>[Cochlaeus, f.Evr,1; text: Dupla, Tenor, 2/1]</p>
   <p>Quid est proportio tripla? quando maior notularum numerus, ad minorem
      relatus, ipsum in se ter praecise continet. Figuratur sic .3/1. vel 6/2. vel consimili
      forma.</p>
   <p>[Cochlaeus, f.Evr,2; text: Tripla, Tenor, 3/1]</p>
   <p>Quid est quadrupla? quando maior notarum numerus ad minorem comparatus
      ipsum praecise quater includit. Et signatur sic .4/1 vel 8/2. vel aliis numeris.</p>
   <p>[Cochlaeus, f.Evv,1; text: Quadrupla, Tenor, 4/1] </p>
   <p>Quid est sesquialtera? Quando maior notularum numerus ad minorem
      comparatus continet ipsum tantum semel et dimidiam insuper eius partem. Figuratur
      sic .3./2.
      vel sic .6/4 vel consimili modo.</p>
   <p>[Cochlaeus, f.Evv,2; text: Sesquialtera, Tenor, 3/2]</p>
   <p>Quid est sesquitertia proportio? Quando maior notularum numerus ad
      minorem relatus continet ipsum semel et tertiam ipsius minoris partem: Figuratur sic
      4/3 vel
      consimiliter. At aliae proportionum species, ob canendi difficultatem raritatemque,
      pro
      breuiusculo hoc compendio relinquantur.</p>
   <p>De proportionibus vero: in quibus consonantiae consistunt, dictum est
      supra generaliter. Exactius de ipsis mentio facta est, in eo, quem de Contrapuncto
      Coloniae
      aedidimus, tractatu: Ex quo nonnullas huc accersere iuuat regulas: tanquam pro Corollario
      quodam.</p>
   <p>[De compositione duarum vocum XIIII. regulae in marg.] Prima.
      Contrapuncti initium debet sumi per concordantias perfectas. Est tamen haec regula,
      arbitraria. Nam et ab imperfectis saepe inchoatur: vt hic.</p>
   <p>[Cochlaeus, f.Evv,3; text: Cantus, Tenor]</p>
   <p>Secunda regula est, quod duae perfectae concordantiae, eiusdem speciei
      non possunt consequenter et immediate simul ascendendo vel descendendo in cantilena
      deduci:
      vt hic a.</p>
   <p>[Cochlaeus, f.Evv,4; text: a]</p>
   <p>Haec regula non est arbitraria sed legalis: omnem penitus exceptionem
      reiiciens.</p>
   <p>Tertia. Duae concordantiae perfectae similes, possunt in contrapuncto
      consequenter et immediate constitui: modo dissimilibus procedant motibus atque contrariis:
      vt hoc modo b.</p>
   <p>[Cochlaeus, f.Evv,5; text: b]</p>
   <p>Quarta. Plures item perfectae concordantiae eiusdem speciei, immobiles
      possunt in cantilena constitui: vt hic c.</p>
   <p>[Cochlaeus, f.Evir,1; text: c]</p>
   <p>Quinta. Plures perfectae consonantiae similes, seinuicem sequi non
      debent ascendendo vel descendendo, si sola minima vel minimae pausa interiacet: nanque
      simul
      se immediate consequi videntur, ob paruissimam minimae taciturnitatis intermissionem,
      vel
      notulae interpositionem: vt hoc constat exemplo.</p>
   <p>[Cochlaeus, f.Evir,2]</p>
   <p>Sunt item, qui consonantias perfectas simul ascendentes vel
      descendentes non admittunt: interposita etiam semibreuis notulae pausa: quanquam his
      multi
      dissentiunt. Hinc multo minus inter eas dissonantiam quanpiam intercidere admittitur.</p>
   <p>Sexta. Plures perfectae et dissimiles concordantiae: ascendentes vel
      descendentes, possunt in contrapuncto consequenter deduci: vt quinta post vnisonum
      vel post
      octauam: et octaua post quintam, ac reliquae eodem modo: vt hic d.</p>
   <p>[Cochlaeus, f.Evir,3; text: d]</p>
   <p>Septima. Inter duas concordantias perfectas similes: vna saltem
      imperfecta concordantia debet media constitui: vt hoc modo e.</p>
   <p>[Cochlaeus, f.Evir,4; text: e]</p>
   <p>Octaua. Plures item imperfectae similes atque etiam dissimiles (vt
      duae vel tres vel quatuor tertiae: et vna aut plures decimae) inter duas perfectas
      per
      quamdecenter disponuntur: vt hoc declaratur exemplo.</p>
   <p>[Cochlaeus, f.Evir,5]</p>
   <p>Nona. Nunquam aut raro plures sextae ascendentes: possunt in
      contrapuncto simplici constitui. Complures descendentes possunt consequenter et immediate
      disponi: dummodo vltimam sequatur octaua: quam requirit vt hic f.</p>
   <p>[Cochlaeus, f.Evir,6; text: f]</p>
   <p>Decima. Sextam interdum sequi potest decima: tenore remisso per
      quartam vel tertiam. Similiter et tertia eam sequi poterit: tenore ascendente in quartam:
      vt
      hoc modo g.</p>
   <p>[Cochlaeus, f.Evir,7; text: g]</p>
   <p>Vndecima. Concordantiae viciniores in discantu quaeri debent verbi
      gratia. quum discantus cum tenore tertiam mollem tenuerit: diuersis vtriusque partis
      motibus
      in vnisonum conuenient: vt hic h.</p>
   <p>[Cochlaeus, f.Evir,8; text: h]</p>
   <p>Tredecima. Quum tenor et discantus sextam maiorem tenuerint: tunc ambo
      contrariis motibus in octauam (quae ipsi sextae propinquior est) illico conuenient.
      minor
      vero sexta, ad quintam frequentius reuertitur, vnico motu: altera scilicet
      cantilenae parte immobili Contrariis item motibus ad octauam transeunt: hoc modo l.</p>
   <p>[Cochlaeus, f.Eviv,1] </p>
   <p>Quartadecima et vltima. quod omnis cantilena debet finiri et terminari
      in concordantia perfecta: videlicet aut in vnisono (vt venetis mos fuit) aut in octaua
      aut
      in quintadecima: quod omnis musicorum schola frequentius obseruat: gratia harmonicae
      mediocritatis perficiendae, est enim finis (teste philosopho) vniuscuiusque rei
      perfectio.</p>
   <p>Quoniam vero de fine iam fit sermo, commodum fore duxi, de
      Cantilenarum conclusionibus nonnullas ex eodem tractatu regulas subiicere suis cum
      exemplis.
      Primum quidem quatuor regulas de compositione trium partium.</p>
   <p>Prima. In clausulis, discantus ad tenorem, ex sexta in octauam
      scandet: Bassus vero sub tenore ex quinta desiliet, aut in vnisonam ascendet, aut
      in quintam
      supra tenorem exiliet.</p>
   <p>Secunda. Si tenor in mi claudatur, discantus iterum ex sexta in
      octauam cum tenore finietur. At bassus ex tertia sub tenore, in quintam deorsum sub
      ipso
      terminabitur his syllabis sol re.</p>
   <p>Tertia. Si tenor discantus formam assumpserit, discantus potest supra
      ipsum in tertia disponi, ex qua in vnisonum aut in tertiam supra tenorem finiatur.
      Bassus
      vero ex tertia sub tenore in octauam deorsum claudatur.</p>
   <p>Quarta. Si rursus tenor sub discantus forma ascendat, discantus vero
      ex quinta penultimae in tertiam finiatur supra tenorem debet Bassus ex sexta sub tenore
      in
      octauam cum ipso conuenire: sicque cum discantu in decimis commeare vt his peruidetur
      exemplis.</p>
   <p>[Cochlaeus, f.Eviv,2; text: Exemplum primae, Secundae, Tertiae,
      Quartae]</p>
   <p>At quoniam quartae vocis (quam altum vulgo vocant) locus aptetur:
      quinque regulis edocetur.</p>
   <p>Prima. Secundum primam clausulam, altus in penultima seruabit ad
      tenorem infra se quartam, in vltima vero quintam: Nam Bassus quartam concordem facit
      proprer
      quintam tenori subiectam.</p>
   <p>Secunda. In secunda clausula, Altus ad tenorem in penultima habebit
      tertiam, in vltima vero quartam. Nam sic ad Bassum in penultima seruat quintam, in
      vltima
      vero octauam.</p>
   <p>Tertia. Secundum tertiam clausulam, Altus potest cum tenore simul
      respondere, superans ipsum in tertia. Sic enim ad Bassum seruabit quintam in penultima,
      et
      decimam in vltima. Potest etiam in penultima ad bassum seruare octauam: in vltima
      vero
      duodecimam</p>
   <p>Quarta. In quarta clausula. Altus sub tenore, cum ipso in quartam
      simul ascendet, Ad Bassum vero seruabit tertiam in penultima, quintam vero in vltima.</p>
   <p>Quinta. At si altus, discantus formam assumpserit, disponetur sub ipso
      bassus ex sexta in octauam tendens, Tenor vero in locum alti subit, in penultima seruans
      tertiam supra bassum, et in vltima quintam, vt his liquet exemplis.</p>
   <p>[Cochlaeus, f.Fir,1; text: Exemplum primae, Secundae, Tertiae,
      Quartae, Quintae Regulae]</p>
   <p>Praeterea, possunt longe vtilissima hic adduci exempla, quae non modo
      ad preceptorum intelligentiam, verum etiam ad iucunditatem, plurimum certe conferant.
      Quid
      enim psalmodiis in choro frequentius? Quid melico odarum concentu dulcius, iucundius,
      elegantius? Quid huiusmodi concentibus percoeptu facilius? Quo fit, vt quos nuper
      modos
      Tetraphonos, tum quinque tonorum, tum quorundam metrorum, tumultuario sane studio
      elucubrauimus huic, nostro compendio adiicere decreuimus: quandoquidem et vsui et
      iucunditati exemploque non vulgari esse poterunt.</p>
   <p>Pro tonorum igitur concentu, ex tam paucis notulis percipiendo, haec
      notentur documenta</p>
   <p>Primum. Textus applicatio ex tenore sumi debet. Nam versus in syllabis
      inaequales sunt: quapropter vnus pluribus eget notis quam alius, quarum numerus ex
      melodia
      chorali sumi debet.</p>
   <p>Secundum. Praecipue debet obseruari ascensus et descensus circa medium
      ac finem versuum. Nam non est cunctis vocibus simul idem ascensus et descensus. Ex
      numero
      itaque notarum hic posito debet videri correspondentia ceterarum partium cum nota
      ascendenti
      vel descendenti in tenore.</p>
   <p>Tertium. Mensura notarum haud inepte variari poterit. Tum quod quaedam
      dictiones eleganter longis. quaedam breuibus notis pronunciantur: Tum quod varia iuuant
      magis presertim in musicis: Poterit proinde in tactu plano et in triplo notarum variatio
      admitti.</p>
   <p>Quartum. In tactu plano debet penultima nota quadam cum solennitate
      prolongari: vt plene auribus accidat consonantia, molliterque cantus in fine quiescat
      atque
      subsideat.</p>
   <p>Quintum: Dum resolueris has notas, consulto primum scribes textum,
      deinde notas potius quidem figurales quam chorales, si saltem mensuram variare volueris.
      Poteris itaque semel resoluere, atque facillime (quandocunque placuerit) consonis
      vocibus in
      choro decantare.</p>
   <p>Sequuntur Tonorum psalmodiae Quadricenticae.</p>
   <p>[Cochlaeus, f.Fir,2; text: Discantus Primi Toni, Tenor]</p>
   <p>[Cochlaeus, f.Fiv; text: Bassus, Altus, Discantus Secundi Toni, Tenor,
      Discantus Tertii toni, Discantus Quarti Toni, Discantus Quinti Toni] </p>
   <p>[Cochlaeus, f.Fiir,1; text: Bassus, Altus] </p>
   <p>Reliquum est ea metrorum genera (quae magis sunt vsitata) quadrisonis
      donare numeris. Ex quibus iuuentus discat et melicos verborum concentus, et diuersos
      pedum
      situs, pariterque et diuersa carminum genera. Verum pauca metrorum genera hic attigimus:
      quandoquidem in Grammatices Quadriuio diligentius sunt expressae, nec meum est propositum,
      hic carminum rationes edocere. Adde quod occupationes quamplurimae laborem nostrum
      saepe
      impediunt, saepe prohibent, saepe obruunt omnino. Satis sit igitur, quatuor carminum
      genera,
      musicis conciliasse modis: Nam si cuncta prosequeremur, et temporis iacturam et legendi
      fastidium procuraremus. Iucundum est tamen carmen melo coniungere, antiquitatisque
      simulacrum referre. Quis enim nescit a canendo carmina dicta quasi canimina: Quid?
      Nonne
      lyrica carmina ad lyrae strepitum verba iungebant? Quid ille Phemius Homeri. Ioppasque
      Vergilii? Nonne ad doctissima heroum carmina harmonicos concentus applicuere? Non
      ab re
      itaque hos metris donamus concentus. Veruntamen pedum quantitates non vbique custodiuimus,
      melodiae hic potius quam metrice indulgentes.</p>
   <p>Melos Elegiacum.</p>
   <p>[Cochlaeus, f.Fiir,2; text: Da mihi te placidum, dederis in carmina
      vires: Ingenium vultu stantque caditque tuo. Tenor, Bassus, Altus]</p>
   <p>Exempla ex Ouidio.</p>
   <p>[Cochlaeus, f.Fiiv,1; text: Forma bonum fragile est quantumque accedit ad
      annos Fit minor et spacio carpitur illa suo. Et tibi iam venient cani formose capilli
      Iam
      venient ruge, quae tibi corpus arent. Vina parant animos, faciuntque caloribus aptos
      Cura
      fugit multo dilueturque mero. Tunc veniunt risus, tunc pauper cornua sumit Tunc dolor
      et
      curae, rugaque frontis abit. Conscia mens recti famae mendacia ridet Sed nos in vicium
      credula turba sumus. Scilicet vt fuluum spectatur in ignibus aurum Tempore sic duro
      est
      inspicienda fides. Donec eris foelix multos numerabis amicos Tempora si fuerint nubila,
      solus eris.] </p>
   <p>Carmina vero, quae nos sub hoc melo quottidie in noua nostra schola
      canimus, his tanquam abortiua subiunguntur.</p>
   <p>[Cochlaeus, f.Fiiv,2; text: Mane tuum petimus numen, o spiritus alme
      Sensibus a nostris nubila crassa fuges, Pectora nostra sacro profunde liquore Heliconis
      Vt
      fontes nostros docta Thalia colat, Mentibus o nostris illabere, redde furorem Diuinum,
      vates
      quo caluere sacri]</p>
   <p>Melos Iambicum.</p>
   <p>[Cochlaeus, f.Fiiv,3; text: Veni creator spiritus: Mentes tuorum
      visita, imple superna gratia. Quae tu creasti pectora, Tenor, Bassus, Altus]</p>
   <p>Conditor alme syderum, Eterna lux credentium, Christe redemptor
      omnium, Exaudi preces supplicum. Veni redemptor gentium, Ostende partum virginis,
      Miretur
      omne seculum, Talis decet partus deum. A solis ortus cardine: Adusque terrae limitem:
      Christum canamus principem: Natum mariae virginis. Hostis Herodes impie: Christum
      venire
      quid times: non arripit mortalia: qui regna dat coelestia.</p>
   <p>Haec metra Iambica sunt dimetra: quae in sacris hymnis frequentiora sunt.
      At simile genus nec apud Horatium: nec apud Boecium reperire potui. Vnum Iambicum
      habet
      Horatii Epodon trimetrum, plura habet Boecius, sed trimetra quoque.</p>
   <p>Melos Sapphicum.</p>
   <p>[Cochlaeus, f.Fiiir; text: Vt queant laxis resonare fibris Mira
      gestorum famuli tuorum Solue polluti labii reatum Sancte Ioannes, Tenor, Bassus, Altus]
      </p>
   <p>Martyris Christi colimus triumphum</p>
   <p>Annuum tempus venerando cuius</p>
   <p>Cernua vocis prece iam rotundus</p>
   <p>Orbis adorat</p>
   <p>Phoebe syluarumque potens Diana</p>
   <p>Lucidum coeli decus o colendi</p>
   <p>Semper et culti, date quae precamur</p>
   <p>Iste confessor domini sacratus</p>
   <p>Festa plebs cuius coelebrat per orbem</p>
   <p>Hodie laetus meruit secreta</p>
   <p>Scandere coeli</p>
   <p>Carmen quod nos hora pomeridiana cantare solemus nostris in scholis
      his sacris versibus post ponere fas sit: quod Tempore sacro</p>
   <p>festinus calamus immaturumque studium: inter occupationum procellas,
      nuper expressir: non tam elegantiam, quam cordis deuotionem affectans.</p>
   <p>Diua nunc nobis Catharina adesto</p>
   <p>Vt pios vates, Sophiamque castam</p>
   <p>Mente discamus memori, reclude</p>
   <p>Pectora dura</p>
   <p>Viuidum nobis Heliconis amnem</p>
   <p>Porrigat sponsus tuus, vt nitorem</p>
   <p>Lingua perdiscat latii vetusti</p>
   <p>Grammata culta</p>
   <p>Spiritus sancti veneranda virgo:</p>
   <p>Coelici foelix tripodis Sybilla</p>
   <p>Perfer ad nostros animos sacratas</p>
   <p>Numinis auras</p>
   <p>Melos Choriambicum.</p>
   <p>[Cochlaeus, f.Fiiiv; text: Festum nunc celebre magnaque gaudia
      Compellunt animos carmina promere cum Christus solium scandit ad arduum Coelorum pius
      arbiter, Tenor. Bassus, Altus] </p>
   <p>Sequuntur duo ex Horatio Exempla.</p>
   <p>Scriberis Vario fortis et hostium</p>
   <p>Victor, Meonii carminis alite</p>
   <p>Quam rem cunque ferox nauibus aut equis</p>
   <p>Miles te duce gesserit</p>
   <p>Heu heu qantus equis, quantus adest viris</p>
   <p>Sudor, quanta moues funera Dardanae</p>
   <p>Genti, iam galeam Pallas et Aegida</p>
   <p>Currusque et rabiem parat</p>
   <p>Notae meli, lima indigent: Nam in tertio versu, quarta nota in duas
      minimas deberet esse diuisa: Eo quod in primo loco spondeus In secundo autem choriambus
      locatur.</p>
   <p>Carmen Scholasticum.</p>
   <p>Audi virgo parens angelicum chere</p>
   <p>Salue grata deo Rector olympicus</p>
   <p>Est tecum, superas foemineum genus</p>
   <p>Fructu candida coelico</p>
   <p>Nunc vatum resonat dulce melos chorus</p>
   <p>En virgo peperit candida filium</p>
   <p>Mundi certa salus: Te dominam colunt</p>
   <p>Tellus, styx, polus aequora.</p>
   <p>Fontis pierii rore, salubriter</p>
   <p>Vatum labra rigas, qui tua numina</p>
   <p>Poscunt corde pio: famulos tuos</p>
   <p>Sanctas instrue litteras.</p>
   <p>Ioannis Coclaei ad Lectorem Hexastichon</p>
   <p>Quisquis amat musas, cui carmina dulcia curae:</p>
   <p>Hunc natura trahit, mens regit ornat honos.</p>
   <p>Vates ac sapiens idem, qui musicus olim.</p>
   <p>Dulcisono gaudent nunc quoque templa melo.</p>
   <p>Quare hos chara modos cape laeta fronte iuuentus:</p>
   <p>Quos labor excudit, quos pius aedit amor.</p>
   <p>Finis Tetrachordi Musices Nurnbergae Impressi in Officina excusoria
      Friderici Peypus Anno salutis 1514.</p>
</div>
</main>

</body>
</html>

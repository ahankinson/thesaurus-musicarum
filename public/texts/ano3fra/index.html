<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Anonymi III. Fragmentum musices.</p>
   <p>Ab omni superparticulari si continuam ei superparticularem quis
      auferat proportionem et cetera. Ac si dixisset: Si minor proportio de maiore detrahatur
      proportione, id, quod relinquitur, geminatum non efficit integritatem minoris proportionis,
      quae aufertur. Verbi gratia: Tolle diatessaron, de diapente, id est, duos tonos et
      semitonium de tribus tonis et semitonio, et remanet tonus: qui geminatus non efficit
      integrum diatessaron, remanet enim semitonium. Iterum sesquiquarta auferatur de
      sesquitertia, remanet semitonium: nam sesquiquarta duobus tonis constat. Ipso semitonio
      triplicato sesquitertia non pervenit ad integritatem sesquiquartae. Idque in caeteris,
      hoc
      est, sesquiquinta tollatur de sesquiquarta, remanet diesis, id est, quarta pars toni:
      nam
      sesquiquinta constat ex tono, et semitonio et diesi. Diesis autem quadruplata, quia
      sesquiquarta est, tonum integrum efficit, et remanet semitonium et diesis, vel ulterius.
      Sed
      tamen si hoc feceris in arithmeticis proportionibus, usque ad infinitum progreditur.
      Nam si
      sesquitertium de sesquialtero tollas, quod remanserit, si duplicaveris, ad sesquitertiam
      usque proportionem pervenire nequibit, quoniam sesquioctava proportio, quae remanet,
      duplicata integritatem sesquitertiae implere non poterit. Quod probari potest etiam
      in
      sequiquarta et sesquiquinta.</p>
   <p>Ab omni superparticulari si continuam ei superparticularem quis
      auferat proportionem. Quod dicit, his exemplis probari potest. Sit propositus terminus
      unus
      et idem, ad quem aptetur sesquialtera et sesquitertia proportio. Hic fit VI. ad quem
      VIIII.
      sesquialter est, VIII. vero sesquitertius: qui disponantur hoc modo. VI. VIII. VIIII.
      Et
      quoniam hae duae proportiones continuae superparticulares sunt, in tribus terminis
      constitutae VI. VIII. VIIII. auferamus primum terminum, ad quem VIII. est sequitertius,
      VIIII. sesquialter, remanet VIII. et VIIII. qui sesquioctavi sunt. Sed sesquioctava
      proportio non est medietas minoris proportionis, id est, sesquitertiae; quoniam duplicata
      non efficit eam, sed minor est. Duplicemus igitur sesquioctavam proportionem et sint
      tres
      numeri ita dispositi, qui a proportione VIII. et VIIII. non recedant, fiantque octies
      VIII.
      et octies VIIII. et novies VIIII. id est, LXIIII. LXXII. LXXXI. vel duo, quoniam primus
      ad
      secundum et secundus ad tertium sesquioctavam constituunt habitudinem; sed tertius
      ad primum
      minus est quam sesquitertius. Non est ergo sesquioctavus medietas sesquitertii. Et
      in
      omnibus superparticularibus continuis hoc speculandum est, quoniam si minor a maiore
      subtrahitur, id quod relinquitur, minus est medietate subtractae proportionis, quoniam
      duplicatum non ei coaequatur, quod monstrat subiecta descriptio. Huius
      descriptionis haec ratio est X. et VII. et X. et VIII. sesquiseptimam decimam proportionem
      inter se habent, quae sola sesquiseptima decima in sola unitate intelligitur. Si iterum
      alteram sesquiseptimam decimam proportionem addidero, erunt II. et si II. addam super
      X. et
      VII. id est, bis sesquiseptimam decimam, erunt X. et VIIII. qui X. et VIIII. non statuunt
      sesquioctavam proportionem ad X. et VII. nam deest octava pars unitatis, et ex hoc
      intelligitur, quia non faciunt duae sesquiseptimae decimae tonum integrum. De X. et
      VII. II.
      et octava pars unius sunt octava pars, qui duo et octava pars uni si addantur et X.
      et VII.
      fiunt X. et VIIII. et octava pars unitatis ad X. et VII. sesquioctavus. Est autem
      haec ratio
      necessaria primo capitulo sequentis libri.</p>
   <p>Si superparticularis proportio binario multiplicatur, id quod fit,
      neque superparticulare est neque multiplex etcetera Binario dicitur multiplicari proportio,
      quando ea duplicatur, et qualis sit prima, talis est et secunda: id est, quemadmodum
      habet
      se primus terminus ad secundum, sic secundus se habet ad tertium. Sit superparticularis
      proportio, ut IIII. ad VI. haec quoniam una est, binario multiplicetur: bis enim unum
      II.
      fiunt. Oportet ergo, ut sunt IIII. ad VI. sic esse VI. ad alium quemlibet numerum,
      hic sunt
      VIIII. duo, quoniam novem ad IIII. nec multiplex est nec superparticulare. Quod si
      id, quod
      ex tali multiplicatione nascetur, neque multiplex est neque superparticulare: tamen
      illud,
      quod multiplicatum est, vel superparticularis vel alterius generis, non vero multiplicis
      (erit). Quod ex priori multiplicatione natum est, duplex sesquiquartus est, ut sunt
      VIIII.
      ad IIII. id neque multiplex neque superparticulare est, sed multiplex superparticularis.
      Et
      quod binario multiplicatum est, multiplicis generis non est, sed vel superparticularis
      vel
      alterius generis. At hic neque multiplicis neque alterius, sed diffinitae superparticularis
      est multiplicata sesquialtera proportio. Est vero haec ratio necessaria decimo capitulo
      huius libri.</p>
</div>
</main>

</body>
</html>

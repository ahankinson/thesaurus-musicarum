<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Monachus quidam de Sherbourn talem musicam profert de Sancta Maria
      Magdalene</p>
   <p>[London, British Library, Lansdowne 763, f.52v; text:
      [Gamma], gammut, a, b, c, d, e, f, g, 1, 2, 3, 4, 5, 7, re. mi. fa vt. sol re. la
      mi. sol re
      vt. la mi re. fa [sqb] mi. sol fa vt. la sol re. sol fa. la sol. la] </p>
   <p>Ex altera parte secuntur versus mistici huic gamme
      pertinente.</p>
   <p>Felix Magdalene cantandi preminet arte.</p>
   <p>Hanc formam Gamme. distamus ab hac muliere.</p>
   <p>Hac latet incluso perfeccio Musica tota.</p>
   <p>Hic poterit geminum vir prudens distere cantum.</p>
   <p>Clauibus atque notis summatim pingitur vnus.</p>
   <p>Alter huic similem tenet in multis racionem.</p>
   <p>Is que magis prodest hic cantus mistica res est.</p>
   <p>Res signata notis est nostra summa salutis.</p>
   <p>Hic cantus resonat quem virtus plurima format.</p>
   <p>Illum Magdalene nos erudiens canit alte</p>
   <p>In cantum claues illam dirigunt preeuntes</p>
   <p>Vt Re Mi Fa Sol La septem gradibus canit illa.</p>
   <p>Gracia septena per septem multiplicata.</p>
   <p>Consona. mirifica. per Gammam significata</p>
   <p>Inplet Magdalenen ad nostrum gaude leuamen</p>
   <p>Personat inde melos penetrant sua cantica celos</p>
   <p>Et dulcedo soni. currit per climata mundi</p>
   <p>Laudes. Messie cantat soror hec Mathie</p>
   <p>Vexatur furia Pseustis quia victus ab ipsa</p>
   <p>Agnos ex hedis facit hec dulcedine vocis</p>
   <p>Hac sapiunt stulti ditantur famine muti.</p>
   <p>Auditum surdis. reddit clamoribus altis</p>
   <p>Et domat ipsa feras dulci modulamine captas</p>
   <p>Hec fessos releuat. mestis solamina prestat.</p>
   <p>In bello fortes reddit clangendo cohortes.</p>
   <p>Demonium que fugat psallendo dum citharizat</p>
   <p>Atque prophetie promptus sit spiritus inde</p>
   <p>Ista sirenarum pellit discrimina quarum.</p>
   <p>Cantu fallaci mergientur in equore multi</p>
   <p>Morbo. ac morti. cantu solet ipsa mederi</p>
   <p>Et vniuersalis multos. facit et prodire sepultos</p>
   <p>Triplex esse genus constat tantummodo cantus</p>
   <p>Quodlibet ex genere. puta tactu. flamine. voce.</p>
   <p>Aurea iure rosa. datur illi siue corona</p>
   <p>Quod superat dirum Pseustum nil estimo mirum</p>
   <p>Spiritus angelici. cedant in cantibus illi.</p>
   <p>Est que sui moris cantu dare vulnus amoris.</p>
   <p>Perpetuo viuet qui tali vulnere languet</p>
   <p>Huic decet atque prodest semper meminisse quod hoc est.</p>
   <p>Christi discipula mundo prouisa magistra</p>
   <p>Quod Kendale.</p>
   <p>[London, British Library, Lansdowne 763, f.53v; text:
      [Gamma], gamut. a re, b mi, c fa vt, d sol re, e la mi]</p>
</div>
</main>

</body>
</html>

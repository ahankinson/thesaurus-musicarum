<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>A-Wn, Cpv 3646, f. 306r-307r</p>
   <p>De consonantia et dissonantia</p>
   <p>Consonantia est duorum sonorum sibimet permixtorum ad aurem veniens
      hilaris ac iocunda resonantia. Quocontra dissonantia est duorum sonorum sibimet
      inpermixtorum ad aurem veniens dura et aspera repercussio. Unde notandum [est] quod
      quattuor
      sunt consonantiae ex quibus omnes consonantiae componuntur et derivantur usque ad
      infinitum,
      sicut numerus est infinitus. Et sunt duae perfectae, scilicet unisonus et quinta.
      Aliae duae
      sunt imperfectae, scilicet tertia et sexta. Item istarum consonantiarum una est fortis
      et
      perfecta, scilicet quinta, et alia debilis etiam perfecta, scilicet unisonus. Similiter
      imperfecta una est fortis, scilicet tertia, et alia debilis, scilicet sexta. Et ideo
      quarta,
      quae dicitur consonantia media minus perfecta cum suis compositis sive undecimis,
      excusari
      potest per fortiores consonantias praedictas, scilicet perfectam et imperfectam. Item
      ab
      unisono componuntur octava, quinta decima, vicesima secunda, vicesima nona, quae omnes
      perfectae sunt, quia componuntur et derivantur a perfecta, scilicet ab unisono. Item
      a
      quinta componuntur duodecima, undevicesima, vicesima sexta, tricesima tertia, quae
      etiam
      perfectae sunt quia a perfecta componuntur et derivantur, scilicet a quinta. Et habent
      compositae eandem virtutem cum quinta. Item a tertia componuntur decima, septima decima,
      vicesima quarta, tricesima prima, quae imperfectae sunt nam ab imperfecta derivantur
      et
      componuntur, scilicet a tertia. Et habent compositae similiter eandem virtutem cum
      tertia.
      Item a sexta componuntur tertia decima, vicesima, vicesima septima, tricesima quarta,
      quae
      imperfectae sunt quia ab imperfecta oriuntur, scilicet a sexta. Et habent compositae
      eandem
      virtutem cum sexta. Et sic de omnibus compositis ad infinitum usque. Item a quarta
      componuntur undecima, duodevicesima, vicesima quinta, tricesima secunda, quae imperfectae
      sunt quia ab imperfecta descendunt, scilicet a quarta. Notandum [est] quod plures
      consonantiae perfectae seinvicem sequi non possunt nec debent una post aliam. Et hoc
      de
      eisdem consonantiis, sicut plures unisoni, aut plures quintae vel plures octavae vel
      plures
      quintae decimae. Sed de diversis possunt, sicut post octavam quinta ordinari potest,
      sive
      post quintam unisonus aut octava. Sed tamen in contratenore possunt quandoque duae
      concordantiae perfectae seinvicem sequi, scilicet octava octavam et sic de aliis.</p>
   <p>Item plures consonantiae imperfectae seinvicem sequi possunt una post aliam de
      eisdem consonantiis sive de diversis ad autoris voluntatem et cantus exigentiam, sicut
      plures tertiae vel plures sextae aut plures decimae ascensu vel descensu, et hoc gradatim
      ascendendo, non multum saltando.</p>
   <p>Nota quod fa contra mi in consonantiis perfectis poni non debet quia
      deficiunt in semitonio aut superhabundant, ut tritonus, semidiapente vel semidiapason.</p>
   <p>Item quando discantus et tenor ordinantur per b molle, tunc semper
      ordinandum est b molle in contratenore, scilicet in Bmi graui, alias deperderentur
      octava et
      quinta in tenore, et in discantu duplex octava et duodecima. Numquam etiam ordinanda
      est
      quinta vel quarta in ffaut quando in hmi graui et in bfahmi acuto dicitur mi, quia
      sunt
      species falsae et prohibitae cantantes semidiapente et tritonum.</p>
   <p>Consonantiae sunt: 1 3 5 6 8 10 12 13 15 17 19 20 22 24 26 27 29</p>
   <p>Dissonantiae sunt: 2 4 7 9 11 14 16 18 21 23 27 28 30.</p>
   <p>Omnis contrapunctus componi debet ex pluribus variisque consonantiis
      perfectis et imperfectis, scilicet unisonus, tertia, quinta, sexta, octava, decima,
      duodecima, tertia decima, quinta decima, septima decima, undevicesima, vicesima, vicesima
      secunda, si placet vicesima quarta, vicesima sexta, vicesima septima, vicesima nona,
      sed
      ultra non debet componi aliquis cantus.</p>
</div>
</main>

</body>
</html>

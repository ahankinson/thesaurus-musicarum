<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>BREVIS SUMMULA PROPORTIONUM QUANTUM</p>
   <p>AD MUSICAM PERTINET</p>
   <p>PROSDOCIMI DE BELDEMANDIS DE PADUA</p>
   <p>Adsit principio Virgo Maria meo.</p>
   <p>1. Tibi, dilecte frater, tuus Prosdocimus de Beldemandis patavus de
      nocte laboravit ob tui intentum plenissime adimplere brevem summulam proportionum
      musice
      applicabilium ex dictis antiquorum doctorum extrahendo; pridem itaque distinctionem
      de
      proportione premittit quam et alii premittere consueverunt, que talis est.</p>
   <p>2. In duplici manerie proportio reperitur: quedam namque est proportio
      comuniter dicta, que sic describi potest: proportio comuniter dicta est aliquorum
      comparatorum in aliquo univoco adinvicem habitudo, et dicitur in aliquo univoco propter
      maiorem expressionem, quoniam in equivocis nulla reperitur comparatio, ut
      asserit Aristotiles primo Thopicorum, capitulo de inventione secundi instrumenti quo
      in
      sillogismis dyalenas habundamus, ex qua descriptione habere possumus proportionem
      comuniter
      dictam in omnibus que equalitatem et inequalitatem, similitudinem et dissimilitudinem,
      magis
      et minus suscipiunt, reperiri; quedam vero est proportio proprie dicta, que etiam
      sic
      describi potest: proportio proprie dicta est plurium quantitatum eiusdem generis propinqui
      adinvicem habitudo; et dicitur eiusdem generis propinqui quoniam una quantitas continua
      cum
      una quantitate discreta proprie proportionari non potest, cum non sint eiusdem generis
      propinqui, sed bene remoti, ut notum est, ex qua descriptione comprehendere possumus
      proportionem proprie dictam solum in hiis que equalitatem et inequalitatem suscipiunt,
      hoc
      est in quantitatibus, reperiri.</p>
   <p>3. Ista distinctione sic posita eiusque membris declaratis, primum
      dimittendo quia nichil ad propositum, secundum agredior, quod proposito nostro
      pertinet, et ipsum taliter subdivido, et dico quod duplex est proportio proprie dicta,
      scilicet rationalis et irrationalis, que ambe sic describi possunt: proportio rationalis
      est
      plurium quantitatum commensurabilium adinvicem habitudo; proportio irrationalis est
      plurium
      quantitatum incommensurabilium adinvicem habitudo; pro quarum duarum descriptionum
      declaratione est sciendum quod ille quantitates commensurabiles dicuntur quibus reperitur
      una comunis mensura quamlibet illarum quantitatum commensurare potens; ille vero dicuntur
      quantitates incommensurabiles quibus nulla talis comunis mensura reperitur.</p>
   <p>4. Ulterius vero procedendo subdivido primum membrum istius subdivisionis,
      quia secundum nichil facit ad propositum, unde dico quod duplex est proportio rationalis:
      quedam namque est proportio equalitatis, et est illa que est plurium quantitatum equalium
      adinvicem habitudo; quedam vero est proportio inequalitatis, et est illa que est plurium
      quantitatum inequalium adinvicem habitudo, que etiam in duo membra subdividitur, quia
      quedam
      est proportio maioris inequalitatis, et est maioris quantitatis ad minorem habitudo;
      quedam
      vero est minoris inequalitatis, et est minoris quantitatis ad maiorem habitudo; et
      quia in
      talibus proportionibus inequalitatis reperitur excessus et differentia, est sciendum
      quod
      excessus et differentia sunt termini sinonimi; et est excessus sive differentia illud
      quo
      maior quantitas minorem excedit.</p>
   <p>5. Proportio vero maioris inequalitatis in quinque subdividitur
      species, quarum tres prime sunt simplices, scilicet proportio multiplex, proportio
      superparticularis, et proportio superpartiens; relique vero due sunt composite, scilicet
      proportio multiplex superparticularis et proportio multiplex superpartiens. Proportio
      multiplex dicitur quando maior quantitas continet minorem pluries et nichil ultra.
      Proportio
      vero superparticularis dicitur quando maior quantitas continet minorem semel et non
      pluries
      et cum hoc aliquid ultra quod est pars aliquota quantitatis minoris; pro cuius descriptionis
      atque aliarum sequentium declaratione est sciendum quod partium alicuius quantitatis
      quedam
      dicitur pars aliquota, et est illa que aliquotiens sumpta reddit precise suum totum;
      quedam
      vero dicitur pars non aliquota, et est illa que quotienscunque sumatur nunquam
      reddit precise suum totum, sed aut plus aut minus. Proportio vero superpartiens est
      quando
      maior quantitas continet minorem semel et non pluries et cum hoc aliquid ultra quod
      non est
      pars aliquota quantitatis minoris. Proportio vero multiplex superparticularis est
      quando
      maior quantitas continet minorem pluries et cum hoc aliquid ultra quod est pars aliquota
      quantitatis minoris. Proportio autem multiplex superpartiens est quando maior quantitas
      continet minorem pluries et cum hoc aliquid ultra quod non est pars aliquota quantitatis
      minoris. Et habet quelibet istarum quinque specierum infinitas species sub se.</p>
   <p>6. Prima namque species proportionis multiplicis est proportio dupla,
      et est quando maior quantitas continet minorem precise bis; secunda vero species est
      proportio tripla, et est quando maior quantitas continet minorem precise ter; tercia
      vero
      species est proportio quadrupla, et est quando maior quantitas continet minorem precise
      quater; quarta vero species est proportio quintupla, et est quando maior quantitas
      continet
      minorem precise quinquies; et sic in infinitum augmentando, secundum quod numerus
      in
      infinitum est augmentabilis.</p>
   <p>7. Prima vero species proportionis superparticularis est proportio
      sexquialtera, et est quando pars aliquota quantitatis minoris que est excessus sive
      differentia maioris quantitatis ad minorem est ipsius quantitatis minoris medietas;
      secunda
      vero species est sexquitercia, et est quando pars aliquota quantitatis
      minoris, et cetera, est ipsius quantitatis minoris tercia pars; tercia vero species
      est
      proportio sexquiquarta, et est quando pars aliquota quantitatis minoris, et cetera,
      est
      ipsius quantitatis minoris quarta pars; quarta vero species est sexquiquinta, et est
      quando
      pars aliquota quantitatis minoris, et cetera, est ipsius quantitatis minoris quinta
      pars; et
      sic in infinitum augmentando, secundum augmentationem indeterminatam numerorum.</p>
   <p>8. Prima vero species proportionis superpartientis est proportio
      superbipartiens, et est quando pars non aliquota quantitatis minoris que est excessus
      sive
      differentia maioris quantitatis ad minorem continet in se duas partes aliquotas quantitatis
      minoris, sive duas unitates si numeri sint; secunda vero species est proportio
      supertripartiens, et est quando pars non aliquota quantitatis minoris, et cetera,
      continet
      in se tres partes aliquotas quantitatis minoris, sive tres unitates si numeri sint;
      tercia
      vero species est proportio superquadripartiens, et est quando pars non aliquota quantitatis
      minoris, et cetera, continet in se quatuor partes aliquotas quantitatis minoris, sive
      quatuor unitates si numeri sint; quarta vero species est proportio superquinquepartiens,
      et
      est quando pars non aliquota quantitatis minoris, et cetera, continet in se quinque
      partes
      aliquotas quantitatis minoris, sive quinque unitates si numeri sint; et sic in infinitum
      secundum quod sine statu procedimus in augmentando numeros.</p>
   <p>9. Et iterum circa istam terciam speciem considerare debemus quomodo
      se habeat quelibet partium aliquotarum sive unitatum illius partis non
      aliquote que est excessus sive differentia maioris quantitatis ad minorem respectu
      quantitatis minoris, scilicet an sit tercia vel quarta vel quinta vel sexta pars,
      et sic
      ultra, respectu illius quantitatis minoris, quoniam secundum talem variationem dividetur
      adhuc ista tercia species in species infinitas et similiter ipsius speciei species
      enumerate, et hoc secundum innumerabilem processum numerorum, nam si sit tercia pars,
      habebimus unam speciem, et primam, que superpartiens tercias nuncupatur; si vero sit
      quarta
      pars, secundam speciem habebimus, que superpartiens quartas dicitur; si vero sit quinta
      pars, terciam speciem habebimus, que superpartiens quintas vocatur; et sic ultra sine
      fine;
      et si istas species cum aliis speciebus istius tercie speciei adiungamus, nomina magis
      specifica componemus, ut superbipartiens tercias, superbipartiens quintas, superbipartiens
      septimas, et sic ultra; item supertripartiens quartas, supertripartiens quintas,
      supertripartiens septimas, et sic sine statu procedendo; et sic de aliis speciebus.</p>
   <p>10. Species vero quarte et quinte speciei principalis composite,
      scilicet multiplicis superparticularis et multiplicis superpartientis, variantur et
      multiplicantur secundum multiplicationem et variationem specierum trium specierum
      simplicium
      superius nominatarum si adinvicem iungantur; unde sicut hic coniunguntur adinvicem
      due
      species principales simplices in compositione istarum duarum compositarum, scilicet
      multiplicis superparticularis et multiplicis superpartientis, ita coniungi debent
      ipsarum
      species adinvicem si species istarum compositarum invenire volumus, ut dupla sexquialtera,
      que est quando maior quantitas continet minorem bis et cum hoc aliquid ultra
      quod est medietas quantitatis minoris; et dupla sexquitercia, que est quando maior
      quantitas
      continet minorem bis et cum hoc aliquid ultra quod est tercia pars quantitatis minoris;
      et
      sic ultra; item tripla sexquialtera, que est quando maior quantitas continet minorem
      ter et
      cum hoc aliquid ultra quod est medietas quantitatis minoris; et tripla sexquitercia,
      que est
      quando maior quantitas continet minorem ter et cum hoc aliquid ultra quod est tercia
      pars
      quantitatis minoris; et sic ultra; item dupla superbipartiens, que est quando maior
      quantitas continet minorem bis et cum hoc aliquid ultra quod continet in se duas partes
      aliquotas quantitatis minoris; et dupla supertripartiens, que est quando maior quantitas
      continet minorem bis et cum hoc aliquid ultra quod continet in se tres partes aliquotas
      quantitatis minoris; et sic ultra; item tripla superbipartiens, que est quando maior
      quantitas continet minorem ter et cum hoc aliquid ultra quod continet in se duas partes
      aliquotas quantitatis minoris; et tripla supertripartiens, que est quando maior quantitas
      continet minorem ter et cum hoc aliquid ultra quod continet in se tres partes aliquotas
      quantitatis minoris; et sic ultra.</p>
   <p>11. Unde quantum ad multiplicitatem respicere debemus quotiens maior
      quantitas minorem continet; quantum vero ad superparticularitatem vel superpartialitatem
      debemus respicere ad partem aliquotam vel non aliquotam remanentem et ad partes aliquotas,
      sive unitates, ipsarum partium non aliquotarum; si species compositas bene habere
      volumus et
      taliter alias species habere poterimus, ut dupla superbipartiens tercias, que est
      quando
      maior quantitas continet minorem bis et cum hoc aliquid ultra quod continet in se
      duas
      partes aliquotas quantitatis minoris quarum quelibet est tercia pars ipsius
      quantitatis minoris; et tripla supertripartiens quartas, que est quando maior quantitas
      continet minorem ter et cum hoc aliquid ultra quod continet in se tres partes aliquotas
      quantitatis minoris quarum quelibet est quarta pars ipsius quantitatis minoris; et
      sic sine
      fine.</p>
   <p>12. Proportio vero minoris inequalitatis quinque etiam habet species,
      tres scilicet simplices, que sunt submultiplex, subsuperparticularis, et sub-superpartiens,
      et duas compositas, scilicet submultiplex superparticularis et submultiplex superpartiens;
      et habet unaqueque istarum quinque specierum ita infinitas species secundum infinitam
      multitudinem numerorum, sicut habet unaqueque quinque specierum proportionis maioris
      inequalitatis, et sumuntur et variantur eodem modo sicut ille, nec differunt ab illis
      nisi
      per additionem istius termini sub ante quamlibet speciem istius proportionis minoris
      inequalitatis, qui terminus denotat comparationem minoris quantitatis ad maiorem.</p>
   <p>13. Hec ergo sunt que breviloquus sumavi tibi de proportionibus musice
      applicabilibus, multa que istis sinonima sunt propter brevitatem dimittendo; sume
      ergo ea et
      ipsa corrige prout opportunum tibi videtur. Amen.</p>
   <p>14. Explicit brevis summula proportionum quantum ad musicam pertinet
      per Prosdocimum de Beldemandis patavum taliter ordinata. Amen.</p>
</div>
</main>

</body>
</html>

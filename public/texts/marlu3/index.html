<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit Tractatus III.</p>
   <p>Caput I.</p>
   <p>De numeris musicalibus, et de consonantiis in speciali.</p>
   <p>Ad videndum autem de numeris musicalibus prout scilicet in consonantiis
      reperiuntur, seu ex quibus consonantiae sunt formatae, praesciri oportet quod species
      consonantiarum sunt sex, scilicet diatessaron, diapente, diapason, diapason diatessaron,
      diapason diapente, et bisdiapason; de quarum unaquaque tractabitur inferius suo loco.
      Sed
      quaedam de iis praesciri oportet, si scire volumus earum numeros musicales.
      Unde sciendum est, quod diatessaron est illa, quae componitur ex duobus tonis et uno
      semitonio, scilicet minore, ut Boetius refert, et dicitur diatessaron a [dia], quod
      est de,
      et [tessaron], quatuor, eoquod quatuor sonis vel distantia quatuor sonorum fit: haec
      enim
      consonantia in numeris epitrita vocatur, eoquod sit in epitrito numero constitutus:
      nam
      epitritus numerus est quaternarius ternario comparatus, et his similes; diciturque
      epitritus
      ab [epi], quod est supra, continens ipsum totum et etiam tertiam partem. Hi et his
      similes
      sunt numeri diatessaron.</p>
   <p>Caput II.</p>
   <p>De Diapente consonantia.</p>
   <p>Diapente consonantia est, quae componitur ex tribus tonis et uno
      semitonio, sed minore, teste Boetio. Et dicitur diapente a [dia], quod est de, et
      [pente]
      quinque, eo quod componitur de quinque tonis vel de distantia quinque sonorum. Haec
      ergo
      consonantia in numeris hemiolia vocatur, eo quod sit in hemiolio numero constituta;
      estque
      hemiolius numerus ternarius binario comparatus, et his similes. Dicitur enim hemiolius
      ab
      [hemi], quod est dimidium, et [holon], quod est totum, eo quod ternarius numerus continet
      totum binarium, et eius medietatem. In his numeris et similibus ponitur diapente.</p>
   <p>Caput III.</p>
   <p>De Diapason consonantia.</p>
   <p>Diapason consonantia est, quae componitur ex quinque tonis et duobus
      semitoniis minoribus, ut dicit Boetius: et dicitur diapason a [dia], quod est de,
      et
      [pason], quod est totum vel omne, eo quod de omnibus symphoniis ducta sit, et eas
      omnes
      includat. Haec autem consonantia in numeris dupla dicitur, eo quod sit in duplo numero
      constituta; est enim duplex numerus cum maior numerus (bis) comprehendit totum minorem,
      ut
      duo comparati ad unum. In his quidem numeris et similibus ponitur diapason.</p>
   <p>Caput IV.</p>
   <p>De Diapason Diatessaron consonantia.</p>
   <p>Diapason diatessaron consonantia est, quae componitur ex septem tonis
      et tribus semitoniis minoribus, teste Boetio. Haec consonantia in numeris dupla
      superbipartiens nuncupatur, eo quod sit in duplo superbipartiente numero constituta.
      Est
      enim duplex superbipartiens numerus, quando maior numerus continet totum minorem in
      se
      dupliciter, et insuper eius duas partes, ut 8. comparati ad 3. In his numeris et similibus
      ponitur haec consonantia diapason diatessaron.</p>
   <p>Caput V.</p>
   <p>De Diapason diapente consonantia.</p>
   <p>Diapason diapente consonantia est, quae componitur ex octo tonis et
      tribus semitoniis minoribus, ut Boetius refert. Haec autem consonantia in numeris
      tripla
      dicitur, eo quod sit in triplo numero constituta. Est namque triplex numerus cum maior
      numerus continet totum minorem in se tripliciter, ut 3. ad 1. comparati. In
      his quidem numeris et similibus ponitur consonantia diapason diapente.</p>
   <p>Caput VI.</p>
   <p>De Bisdiapason consonantia.</p>
   <p>Bisdiapason consonantia est, quae componitur ex decem tonis et quatuor
      semitoniis minoribus, teste Boetio. Haec consonantia in numeris quadrupla dicitur,
      eo quod
      est in quadruplo numero constituta. Est namque quadruplex numerus, quando maior numerus
      continet totum minorem in se quadrupliciter, ut 4. ad 1. comparati. In his ergo numeris
      et
      similibus ponitur haec consonantia bis diapason.</p>
   <p>Est namque et alius numerus, qui sesquioctavus dicitur, in quo ponitur
      tonus, ut superius dictum est. Numerus autem sesquioctavus est, quando maior numerus
      continet totum minorem in se, et eius octavam partem, ut 9. comparati ad 8. habet
      namque
      novenarius numerus totum octonarium et eius octavam partem; et dicitur sesquioctavus
      a
      sesqui, quod est totum, et octava pars. In his numeris et similibus ponitur tonus.
      Haec de
      numeris musicalibus dicta sufficiant.</p>
   <p>Explicit tractatus tertius.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. EPISTOLA MARCHETI DE PADUA</p>
   <p>2. Magnifico militi et potenti, domino suo, Domino Raynerio Domini
      Zacharie de Urbeveteri, illustris principis Domini Iohannis, clare et excelse memorie
      Domini
      Karoli Regis Ierusalem et Sicilie gloriosi filii, Comitis Gravine et honoris Montis
      Sancti
      Angeli Domini, in provincia Romandiole Vicario Generali, Marchetus de Padua se ipsum
      paratum
      ad omnia genera mandatorum.</p>
   <p>3. Gloriosus, inter apostolos princeps, Petrus, pastor ovium, rector
      ecclesie sacrosancte, vicarius Yhesu Xpisti et celestis claviger paradisi, obedientiam
      tamquam virtutum omnium contentivam in sua Epistola imperat Xpisti fidelibus quoad
      omnes
      firmiter observare:</p>
   <p>4. Obedientes estote, Carissimi, inquit, omni humane creature propter
      Deum, sive regi tamquam preexcellenti, sive ducibus tamquam ab eo missis;</p>
   <p>5. cuius doctrinam humiliter imitando, cum michi inter musicos minimo
      mandaverit Vestra Nobilitas, quam ad regimen tante provincie Maiestas Regia
      destinavit, Lucidarium plane musice componere, seu opus quo universi musici et cantores
      scirent rationabiliter in plana musica quid cantarent, deberem iuxta meum modulum
      compilare.</p>
   <p>6. Infrascriptum opus composui adiuvante me Fratre Syphante de
      Ferraria Ordinis Predicatorum, tam circa libri ordinem quam etiam ipsi libro necessarias
      suas phylosophicas rationes,</p>
   <p>7. quod quidem Vestre duxi Magnificentie presentandum ad laudem et
      gloriam Conditoris, Cui in celestibus Sanctus, Sanctus, Sanctus cantant quotidie yerarchie
      angelice.</p>
   <p>8. EXPLICIT EPISTOLA</p>
   <p>1. INCIPIT LUCIDARIUM MARCHETI DE PADUA IN ARTE MUSICE PLANE</p>
   <p>2. TRACTATUS PRIMUS ET CAPITULUM PRIMUM</p>
   <p>DE INVENTIONE MUSICE</p>
   <p>3. Qualiter Pytagoras adinvenit musicam memorat Macrobius libro
      secundo post principium.</p>
   <p>4. Cum, inquit, casu preteriret in publico, fabros ignitum ferrum
      ictibus maleantes audivit, atque in aures eius sonum sub certo reddentes ordine repente
      reciderunt, in quibus gravitati acumina consonabant, ut utrumque ad audientes sub
      statuta
      divisione remearet et ex variis impulsibus sibi consonantia nasceretur.</p>
   <p>5. Fecitque fabros mutare maleos, quibus mutatis diversitas sonorum ab
      hominibus recedens maleos sequebatur.</p>
   <p>6. Cumque diversitates ponderis in singulis annotasset, maiores maleos fieri
      imperavit, et ex maleis ad fides evertit examen, et intestina ovium vel bovum nervos
      tam
      variis ponderibus illigatis tetendit qualia prius in maleis fuisse didicerat; talisque
      cantus evenit qualem prior observantia promiserat adiecta dulcedine, quam natura sonora
      prestabat fidium.</p>
   <p>7. Sicque Pytagoras tanti secreti compos deprehendit numeros quibus
      soni consoni nascerentur, et hiis proportionatis ut ibi tinnierat ad edificandam musicam
      profecit.</p>
   <p>8. Hec ibi.</p>
   <p>9. Verum ipse fidibus et cantu usus est, prout ait Tulius libro quarto
      Questionum Tusculanarum, ubi ait quod Pytagorici cum carminibus soliti esse dicuntur
      et
      precepta quedam tradere occultius et mentem suam a cogitationum intentione
      cantu fidibusque ad tranquillitatem transducere.</p>
   <p>1. CAPITULUM SECUNDUM</p>
   <p>DE PULCRITUDINE MUSICE</p>
   <p>2. Pulcrior in artibus musica est, de qua Remigius: Magnitudo musice
      capit omne quod vivit et quod non vivit; hanc concentus angelorum, archangelorum,
      sanctorumque omnium ante conspectum Dei Sanctus, Sanctus dicentes sine fine decantant.</p>
   <p>3. De hac Boetius in prologo suo: Nichil enim est tam proprium
      humanitati quam remitti dulcibus modis, astringi contrariis; et id non modo in singulis
      vel
      studiis vel etatibus tenet, verum per cuncta diffunditur studia, et infantes ac iuvenes
      necnon et senes ita naturaliter modis musicis affectu quidem spontaneo adiunguntur,
      ut nulla
      sit omnino etas, que a delectatione dulcis cantilene disiuncta sit.</p>
   <p>4. Inter ceteras arbores admirabilior musica est, cuius rami sunt
      pulcre proportionati per numeros, flores eius sunt species consonantiarum, fructus
      eius sunt
      armonie dulces per ipsas consonantias ad effectum producte.</p>
   <p>5. De ipsa Bernardus: Una est musica universalis, cuius magnitudo nutu
      divino capit, movet, et continet omnia, que in celi motu sunt, et que in terra et
      in mari et
      in voce hominum et animalium et per incrementa corporum et annos et dies et tempora
      consistunt.</p>
   <p>1. CAPITULUM TERCIUM</p>
   <p>DE UTILITATE MUSICE</p>
   <p>2. Isidorus: Sine musica nulla disciplina potest esse perfecta; nichil
      enim sine illa.</p>
   <p>3. Legitur quod David citharam cum percutiebat, Saul minus vexabatur a
      spiritu, et hoc erat ob dulcedinem musicalis soni.</p>
   <p>4. Legitur etiam quod Helyseus propheta, cum esset interrogatus a
      rege, intellexit in se tunc non habere spiritum prophetie, et iussit sibi psalterium
      adduci;
      et cum psallere incepisset, cognovit spiritum prophetie in eum mox descendisse, et
      prophetavit.</p>
   <p>5. Videmus namque quotidie de utilitate musice,</p>
   <p>6. nam preliantes robustiores fiunt in preliis audientes sonum tubarum
      et aliorum instrumentorum; similiterque animalia letantur ob ipsum sonum.</p>
   <p>7. Medici quoque motum pulsus rarum et densum esse per ipsam
      diiudicant musicam.</p>
   <p>8. Unde dicebat Pytagoras hunc mundum per musicam conditum esse et
      gubernari posse, quia quicquid loquimur vel intrinsecus venarum pulsibus
      commovetur per musicos rithimos armonie virtutibus probatur associatum esse.</p>
   <p>9. Boetius: Nulla enim magis ad animum de disciplinis via quam auribus
      patet.</p>
   <p>1. CAPITULUM QUARTUM</p>
   <p>DE IUDICIO MUSICE</p>
   <p>2. Non est iudicium musice solum in sono, quia sensus auditus potest
      falli, ut et ceteri sensus corporis; nam fallitur sensus visus si rectum lignum in
      aqua
      ponatur, quia conspicitur oculis tortuosum.</p>
   <p>3. Fallitur etiam sensus auditus sepius cum delectatur in sono ab omni
      ratione et proportione remoto.</p>
   <p>4. Ob hoc dicebat Boetius: Sicut non sufficit in visu conspici colores
      et formas nisi etiam investigetur que sit eorum proprietas, sic non sufficit
      tantum cantilenis delectari nisi etiam investigetur qualiter proportiones vocum inter
      se
      disiuncte sint.</p>
   <p>5. Iudicium igitur et proprietas musice est ratio numerorum, que in
      ipsa cuncta dispensat et quasi domina imperat; nam Remigius: Veritas musice est in
      numeris
      proportionum.</p>
   <p>1. CAPITULUM QUINTUM</p>
   <p>QUID SIT MUSICA</p>
   <p>2. Musica est ars spectabilis et suavis, cuius sonus in celo et in
      terra modulatur.</p>
   <p>3. Item musica est scientia que in numeris, proportionibus,
      consonantiis, coniunctionibus, mensuris, et quantitatibus consistit.</p>
   <p>4. Guido: Musica est motus vocum per arsim et thesim, hoc est per
      elevationem et depositionem.</p>
   <p>1. CAPITULUM SEXTUM</p>
   <p>UNDE DICATUR MUSICA</p>
   <p>2. Musica dicitur a moys, quod est aqua, eo quod iuxta aquas inventa
      fuerit, ut Remigius refert; quia sicut aqua non potest tangi quin moveatur, sic nec
      musica
      quin audiatur.</p>
   <p>3. Inquit enim ipse: Moys genus est quod aquam signat.</p>
   <p>4. Multum enim iuvat aqua sonum musicum, ut probabiliter apparet in
      fistulis organalibus, que implentur aqua ut sonum reddant.</p>
   <p>1. CAPITULUM SEPTIMUM</p>
   <p>DE DIVISIONE MUSICE</p>
   <p>2. Quamvis omnis modulatio vocis et soni ac etiam quicquid ab auditu
      percipitur musica sit, quia per ipsam de eis redditur ratio, tamen sciendum est quod
      musica
      nomen generis est, et diffinitio supra data de ipsa diffinitio generis
      est.</p>
   <p>3. Et quia genus est quod habet species, ideo est sciendum quod
      musicarum alia armonica, alia organica, et alia rithimica dicitur, de quibus omnibus
      est
      propositum breviter demonstrare.</p>
   <p>4. Sed quia armonica prima dicitur, eo quod in voce hominis seu ab
      ipso homine naturaliter sit formata, iccirco quid sit ipsa primo videndum est.</p>
   <p>1. CAPITULUM OCTAVUM</p>
   <p>DE MUSICA ARMONICA</p>
   <p>2. Musica armonica est illa que fit per sonum qui est vox, hoc est per
      voces hominum et animalium.</p>
   <p>3. Ut autem predicta diffinitio videatur, dicendum est quid sit sonus
      qui est vox, in quo constituitur musica armonica prelibata.</p>
   <p>4. Quantum enim ad omnia alia convenit cum duabus aliis musicis, nam quecumque
      per ipsam cantari possunt per organicam musicam et rithimicam possunt etiam modulari,
      solum
      enim in hoc differt ab eis, quia ipsa sola per sonum fit qui est vox hominis seu
      animalis.</p>
   <p>1. CAPITULUM NONUM</p>
   <p>DE SONO QUI EST VOX</p>
   <p>2. Sonus qui est vox est sonus aeris spiritu verberati, sensibilis
      auditu, solum in naturalibus instrumentis animalis formatus.</p>
   <p>3. Instrumenta enim naturalia vocis dicimus quod ad plus sunt sex,
      scilicet pulmo, guttur, palatum, lingua, dentes anteriores, et labia, licet sine quibusdam
      ex istis quedam animalia possint formare vocem, scilicet aves, que non habent dentes,
      sed
      necessaria instrumenta omnino ad formandam vocem sunt pulmo, guttur, palatum, et labia;
      sine
      istis enim sonus qui est vox nullatenus esse potest.</p>
   <p>4. Primo enim anhelitus a pulmone procedit; secundo per medium gutturis
      transit; tercio palatum ferit, quod ipsum retinet; quarto a lingua scinditur, ut
      diversificetur; quinto per tactum ipsius lingue contra dentes discernitur quid homo
      proferat; sexto a labiis moderatur.</p>
   <p>5. Post hec vox est.</p>
   <p>1. CAPITULUM DECIMUM</p>
   <p>UNDE DICATUR VOX</p>
   <p>2. Vox dicitur a vocando, sicut dux a ducendo.</p>
   <p>3. Item vox dicitur eo quod vota cordis promat;</p>
   <p>4. unde Phylosophus: Sunt enim, que sunt in voce, earum, que sunt in
      anima, passionum note.</p>
   <p>5. Et ob hoc recte appellatur nota illa que figuratur et a voce profertur,</p>
   <p>6. nam ipsa est quoddam signum manifestans visui qualiter eam proferre
      debeamus.</p>
   <p>1. CAPITULUM UNDECIMUM</p>
   <p>DE DISTINCTIONE VOCUM</p>
   <p>2. Notandum est quod vocum alia articulata et litterata, alia
      inarticulata illiterata, alia articulata illiterata, et alia inarticulata et litterata
      dicitur.</p>
   <p>3. Vox articulata et litterata est que intelligi et scribi potest, ut
      Petrus et Martinus.</p>
   <p>4. Inarticulata illiterata vox est que nec intelligi nec scribi
      potest, ut rugitus leonis et mugitus bovis.</p>
   <p>5. Articulata illiterata vox est que intelligi potest et scribi non
      valet, ut sibili hominum et gemitus infirmorum.</p>
   <p>6. Licet enim scribi non possint ista talia, tamen affectus eorum intelligi
      potest, nam per sibilum hominis mitigationem alicuius animalis vel eius vocationem
      intelligimus, per gemitum quoque infirmorum dolorem imaginamur.</p>
   <p>7. Inarticulata litterata vox est que intelligi non potest et tamen
      scribi, ut per voces avium proferentium cra cra, cuius prolationis effectum, licet
      scribi
      possit, penitus ignoramus.</p>
   <p>8. De quibus solum articulatam et litteratam vocem, que intelligi et
      scribi potest, dicimus ad musicam armonicam pertinere.</p>
   <p>1. CAPITULUM DUODECIMUM</p>
   <p>DE MUSICA ORGANICA</p>
   <p>2. Musica organica est, que fit per sonum qui non est vox, et tamen
      cum anhelitu hominis seu aeris fit, ut in tubis, cimellis, fistulis, organis, et hiis
      similibus;</p>
   <p>3. ad quam diffinitionem intelligendam videamus quid sit sonus qui non est
      vox.</p>
   <p>1. CAPITULUM TERCIUM DECIMUM</p>
   <p>DE SONO QUI NON EST VOX</p>
   <p>2. Sonus qui non est vox formari potest etiam sine naturalibus
      instrumentis, solum enim cum anhelitu et impulsu aeris verberati, sicut patet in omnibus
      instrumentis artificialibus</p>
   <p>3. in quibusdam enim fit talis sonus cum quodam anhelitu, sicut in
      tuba et organo.</p>
   <p>4. Et quia sonus qui est vox plus continet de perfectione quam sonus
      qui non est vox, ideo potest etiam per talem sonum quoddam instrumentum pulsari, sicut
      tuba
      et cimella, et tunc in quantum in dictis instrumentis est dicitur esse sonus qui non
      est
      vox,</p>
   <p>5. et talis sonus qui non est vox, actus cum impulsu et anhelitu aeris
      in instrumentis predictis et similibus, dicitur solum ad organicam pertinere.</p>
   <p>6. Sonus vero qui non fit cum anhelitu, sed ex reverberatione aeris propter
      percussionem, est quicquid auditur sensibile extra predicta, ut pulsus cordarum,
      tintinnabuli, strepitus pedum, et hiis similia, et talis sonus non vox dicitur ad
      rithimicam
      musicam pertinere.</p>
   <p>1. CAPITULUM QUARTUM DECIMUM</p>
   <p>DE MUSICA RITHIMICA</p>
   <p>2. Musica rithimica est que fit per sonum qui non est vox, et talis
      sonus fit sine anhelitu, ut supra monstratum est, ut in monacordo, psalterio, tintinnabulo,
      et hiis similibus.</p>
   <p>1. CAPITULUM QUINTUM DECIMUM</p>
   <p>DE DIVISIONE MUSICE</p>
   <p>2. Istarum autem trium musicarum alia plana et alia mensurata
      dicitur.</p>
   <p>3. Musica plana dicitur quilibet cantus qui absque temporis mensura et
      limitatione notularum figuratur et cantatur, sed ut libet cuicunque et signat
      et profert.</p>
   <p>4. Musica mensurata est quilibet cantus tempore mensuratus, cuius
      figure sunt omnes limitate nomine, figura, et quantitatis essentia, quibus mensurate
      artamur
      cantare cantus qui sunt talibus notulis situati, quam quidem quantitatem augere non
      possumus
      nec diminuere secundum formas et ipsarum nomina figurarum.</p>
   <p>5. De hac enim mensurata ad presens non intendimus, quia in quodam
      alio nostro opere de ipsa et de suis accidentibus proposuimus non semiplene tractare,
      Domino
      concedente.</p>
   <p>6. Dictum est superius quod musica est scientia que in numeris,
      proportionibus, consonantiis, coniunctionibus, mensuris, et quantitatibus consistit,
      de
      quibus omnibus est videndum.</p>
   <p>1. CAPITULUM SEXTUM DECIMUM</p>
   <p>DE GENERE GENERALISSIMO ET SPECIE SPECIALISSIMA IN MUSICA</p>
   <p>2. Genus generalissimum in musica est ratio cantandi generalis, non
      determinata ad aliquem specialem modum sed comprehendens omnem modum
      cantandi, sive sit illud quod cantatur armonicum, sive sit organicum, sive sit rithimicum,
      sive sit etiam planum sive mensuratum, que omnia sunt species generis supradicti,</p>
   <p>3. que etiam species in alias species dividuntur, scilicet in
      cromaticum, dyatonicum, et enarmonicum, que sunt species specialissime, eo quod in
      ultimiores species non dividuntur, sicut species hominis, que species specialissima
      est.</p>
   <p>4. Multipliciter tamen adducitur species hominis, licet specialissima,
      pro genere, cum fit mentio de toto humano genere, et sic hee species, scilicet cromatice,
      dyatonice, et enarmonice, licet species specialissime sint, tamen pro generibus
      universaliter ponuntur in musica.</p>
   <p>5. Et quia de dictis cromatico, dyatonico, et enarmonico non posset
      plene tractari nisi de tono prius videretur, cum ipsa sint semitonia, iccirco
      primo videndum est quid sit tonus et quomodo per numeros dividatur.</p>
   <p>6. EXPLICIT TRACTATUS PRIMUS</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Johannis Hothby</p>
   <p>Regulae supra contrapunctum</p>
   <p>Quamvis species sive consonantie discantus infinite sint, tamen in
      presentiarum communiter novem utende reperiuntur, videlicet unisonus, tertia, quinta,
      sexta,
      octava, decima, duodecima, tertia-decima, et quinta-decima. Quarum quinque dicuntur
      esse
      perfecte, et quatuor imperfecte alternatim procedendo, id est unisonus, quinta, octava
      ,
      duo-decima, et quinta-decima sunt perfecte. Imperfecte vero sunt tertia, sexta, decima,
      et
      tertia-decima. Quibus dantur octo regule, quarum quatuor dicuntur essentiales, et
      quatuor
      accidentales, ante quarum declarationem duo vicia sunt intelligenda, et deinde removenda,
      quorum primus est [sqb] quadrum contra b rotundum, et f ac b rotundum contra e cantare;
      et e
      contrario. Secundum vitium est redictiones specierum nimis cantare, istis retro explicatis,
      declarande sunt octo regule supradicte.</p>
   <p>Quarum prima est discantum incipere et finire per consonantias
      perfectas.</p>
   <p>Secunda est, quando cantus planus sive tenor est gravis, contrapunctus
      sive discantus cantare debet acutum, et e contrario; et si tenor sit mediocris,
      contrapunctus sit etiam mediocris.</p>
   <p>Tertia est, quando tenor in eodem loco firmiter manet, discantum move,
      et e contrario.</p>
   <p>Quarta regula, unam notam discantus juxta precedentem ponere, et
      absque intervallo, si fuerit possibile; et iste dicuntur regule essentiales.</p>
   <p>Regularum vero accidentalium prima est: cantare duas vel plures
      consonantias perfectas dissimiles tam ascendendo quam descendendo.</p>
   <p>Secunda est: duas vel tres vel plures consonantias tam similes quam
      dissimiles cantare tam ascendendo quam descendendo.</p>
   <p>Tertia regula est: cantare discantum per gradum tam ascendendo quam
      descendendo, quando tenor movetur per saltum per consonantias perfectas.</p>
   <p>Quarta regula est: quando tenor movetur per gradum tam ascendendo quam
      descendendo, similiter post se movere discantum; et iste regule dicuntur accidentales.</p>
   <p>Sunt et due regule appellate placabiles, que dantur gradibus. Quarum
      prima datur gradibus descendentibus, secunda vero ascendentibus.</p>
   <p>Prima est quod si volumus in fine alicujus gradus ascendentis facere
      unam quintam, ante eam debemus facere unam tertiam, vel plures secundum quantitatem
      gradus.
      Si volumus facere octavam, ante eam debemus ponere sextam vel plures secundum quantitatem
      gradus. Si duodecimam, ante eam debemus facere decimam vel plures. Si quinta-decimam,
      ante
      eam debemus facere tertia-decimam vel plures.</p>
   <p>Secunda regula est quod si volumus in fine alicujus gradus ascendentis facere
      unisonum, ante eum debemus facere tertiam vel plures secundum quantitatem gradus
      ascendentis. Si volumus facere quintam, ante eam debemus facere unam octavam. Si octavam,
      ante eam debemus facere decimam.</p>
   <p>Secundum quosdam anglicos iste modus canendi vocatur discantus
      visibilis; modum infra quatuor lineas illum videre docebo, cui modo dantur novem regule.</p>
   <p>Prima regula: est octavam ponere equalem tenori.</p>
   <p>Secunda est: ponere sextam sub tenore per tertiam.</p>
   <p>Tertia est: ponere quintam sub tenore per quartam.</p>
   <p>Quarta est: ponere tertiam sub tenore per sextam.</p>
   <p>Quinta est: ponere unisonum sub tenore per octavam; et iste regule
      sunt de octava inclusive subtus.</p>
   <p>Sexta est: ponere decimam per tertiam sub tenore.</p>
   <p>Septima est: ponere duodecimam per quintam supra tenorem.</p>
   <p>Octava est: ponere tertia-decimam per sextam supra tenor.</p>
   <p>Nona est: ponere quintam-decimam per octavam supra tenorem. Et iste
      regule sunt de octava supra exclusive.</p>
   <p>Unde octava dicitur consonantia media in qua incipiendo et sursum
      ascendendo per rectam lineam consonantias inveniemus. Si consonantias infra octavam
      volumus,
      retro numerando consonantias inveniemus. Et sic finis.</p>
</div>
</main>

</body>
</html>

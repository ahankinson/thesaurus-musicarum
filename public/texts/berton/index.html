<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>TONALE SANCTI BERNARDI.</p>
   <p>Incipit Tonale.</p>
   <p>Discipulus. Quid est tonus?</p>
   <p>Magister. Regula, naturam et formam cantuum regularium determinans.</p>
   <p>D. In quo natura, in quo forma cognoscitur?</p>
   <p>M. Natura consistit in dispositione: forma in compositone et
      progressione.</p>
   <p>D. Quid dispositionem, quid progressionem, quid vero vocas
      compositionem?</p>
   <p>M. Dispositio est tonorum et semitoniorum directa ordinatio secundum
      naturalem litterarum positionem. Progressio vero est elevatio et depositio.
      Compositio autem consistit in levitate et gravitate, in extensione et reflexione,
      in variis
      anfractibus multisque diverticulorum varietatibus. Cognoscis ergo naturam cantus,
      si
      cognoveris, cuius dispositionis sit, vel cuius maneriae: Cognoscis formam, cognito
      utrum
      authentice vel plagaliter progrediatur sive componatur.</p>
   <p>D. Quot sunt maneriae?</p>
   <p>M. Quatuor.</p>
   <p>D. Quomodo inter se differunt?</p>
   <p>M. Prima est, quae a finali ascendit per tonum et semitonium, et
      descendit per tonum. Secunda, quae a finali ascendit per semitonium et tonum, et descendit
      per tonum. Tertia, quae a finali ascendit per duos tonos, et descendit per semitonium.
      Quarta, quae a finali ascendit per duos tonos, et descendit per tonum.</p>
   <p>D. Quid vocas finalem?</p>
   <p>M. Finales sunt litterae terminativae cantuum.</p>
   <p>D. Quot finales singulae habent maneriae?</p>
   <p>M. Prima duas: D. et a. Secunda duas: E. et [sqb]. quadrum. Tertia
      duas: F. et c. Quarta unam tantum, scilicet G.</p>
   <p>D. Utrum tot toni sunt, quot maneriae?</p>
   <p>M. Quatuor sunt maneriae, sed octo sunt toni, qui sub maneriis
      continentur. Quorum impares, videlicet primus, tertius, quintus et septimus authentici
      vocantur, utpote qui maioris sunt dignitatis. Pares vero, videlicet secundus, quartus,
      sextus, et octavus tonus, quia indigniores sunt, plagales vocantur. Continet autem
      unaquaeque maneria unum authentum, et plagalem eius. Prima primum et secundum, secunda
      tertium et quartum, tertia quintum et sextum, quarta septimum et octavum.</p>
   <p>D. Quae differentia est inter authentos et plagales?</p>
   <p>M. Authentus potest ascendere ultra litteram, quae sexta est a finali:
      plagalis non. Plagalis potest descendere plusquam una voce sub finali, authentus non.</p>
   <p>D. Quot vocibus superat authentus plagalem in elevatione, et superatur
      ab ipso in depositione?</p>
   <p>M. Tribus.</p>
   <p>D. Quot ergo vocum est cantus?</p>
   <p>M. Decem.</p>
   <p>D. Quare?</p>
   <p>M. Quia secundum dispositonem tonorum et semitoniorum, quam habent
      musici, nullus cantus fieri potest in decem vocibus vel citra, qui notari non possit,
      sed
      undecim vocum cantus fieri potest, qui notari non potest. Ideo non est necesse, ut
      usque ad
      incertitudinem illam infra vel supra cantus exeat.</p>
   <p>D. Cuiusmodi est dispositio quam habent musici?</p>
   <p>M. Primae et quartae et septimae litterae altrinsecus tonum attribuunt,
      secundae et quintae inferius tonum, et supra semitonium, tertiae et sextae econverso,
      videlicet supra tonum, et inferius semitonium, non praetermittentes quandoque b. rotundum
      pro asperitate tritoni.</p>
   <p>D. De illis cantibus quaero, qui non ascendunt ultra sextam, nec
      descendunt subter primam sub finali, utrum authenti sint, an plagales?</p>
   <p>M. Quidam eorum sunt authenti, quidam plagales.</p>
   <p>D. Quae inter illos est distinctio?</p>
   <p>M. Hi non per progressionem, sed per compositionis distinguuntur
      considerationem. Quilibet enim cantus huius diminutae et contractae progressionis,
      si in
      quinta inceperit, aut eam frequentans in ea pausaverit, vel incipiens in finali ad
      eam
      saltum fecerit, authentus est; excipe in tertio tono sextam pro quinta. Quicumque
      autem
      cantus quartam non excesserit, sine dubio plagalis est. Quodsi eam quandoque excesserit,
      sed
      se infra statim retraxerit, moras et circumflexiones suas sub ea faciens, iterum plagalis
      est; nisi constet, alicuius authenti propriam inesse compositionem.</p>
   <p>D. Quae sunt illae propriae compositiones?</p>
   <p>M. Inspice neugma primi toni, et propriam ipsius compositionem in
      neugmate reperies, quam nisi haec antiphona Lex per Moysen, et multae consimiles haberent,
      omnino plagales essent. Similiter est in caeteris authentis. Iterum quilibet cantus
      huius
      diminutae progressionis, si in principio sui a finali ad quartam ascenderit per diatessaron
      plenarie formatum, et inde cito ad finalem rediens in ea pausaverit, plagalis est.
      Hoc
      determino propter quaedam principia septimi toni, quae licet per diatessaron ascendant,
      ipsum tamen reflectunt, et mox ad quintam prosiliunt. Per hanc regulam haec antiphona:
      Petrus apostolus. plagalis est; licet authenti sui propriam videatur habere
      compositionem.</p>
   <p>D. Restat ut insinues, quis cantus sit regularis.</p>
   <p>M. Ut eum tibi propria et convertibili descriptione comprehendam:
      cantus regularis est, qui sibi perfecte consonans suam in se maneriam certificat.</p>
   <p>D. Expositione indiget brevis quidem, sed obscura definitio.</p>
   <p>M. Ille cantus perfecte sibi consonat, in quo nec inconveniens est
      progressio, nec progressioni sive dispositioni dissimilis est compositio, nec compositionem
      dissolvit oppositio.</p>
   <p>D. Da exemplum de singulis.</p>
   <p>M. In illo cantu est inconveniens progressio, in quo authenticae
      elevationi plagalis subiungitur depositio. Qui nimirum inconsulte progrediens, metasque
      debitas utrobique transgrediens, humano capiti caudam subiungit equinam. Huius naevo
      vitii
      decolorata sunt haec responsoria; Sancte Paule. Cornelius. et plures alii cantus,
      circa quos
      ut ingrediamur sine macula, operati sumus iustitiam. Inconvenienter etiam cantus ille
      progrediditur, qui nimis contractam habet elevationem; sicut enim sunt metae, ultra
      quas non
      debet ascendere, ita sunt litterae, ad quas eum necesse est ascendere. De omni namque
      authento certum est, quod necesse est eum ascendere ad quintam. Plagalis autem elevari
      debet
      usque ad quartam, vel ad minus usque ad litteram illam, in qua incipit suum Seculorum.
      Assume enim hanc antiphonam: Clamavi. secundum quod canitur in quarto tono; qua finita,
      si
      eius Seculorum inceperis, ridiculosum et dissonantem saltum facies. Illa siquidem
      antiphona
      non ascendit ultra. F. grave, Seculorum autem incipit in a. acuto. Propter hoc prolixiorem
      dedimus ascensum quibusdam antiphonis in hoc vitiosis, scilicet: Dele Domine. Omnis terra. Si iniquitates, et consimilibus.</p>
   <p>D. Procede, ut ea quae sequuntur, similis illuminet evidentia.</p>
   <p>M. In illo cantu progressioni reclamat compositio, qui ubique
      authenticam habens compositionem, plagalem alicubi descensum interserit; sicut erat:
      Deus
      omnium. Sint lumbi. et multa alia, tam antiphonae quam responsoria. Sunt alii cantus,
      in
      quibus progressioni compositio consentit, sed dissentit a dispositione, quia secundum
      naturalem dispositionem litterarum unius sunt maneriae, sed secundum compositionis
      similitudinem sub alia videntur et dicuntur contineri maneria, sicut Benedicta tu.
      et multae
      consimiles antiphonae, quae apud fere omnes hoc laborant vitio, quia secundum naturalem
      dispositonem primae sunt maneriae, et tamen propter similitudinem compositionis dicuntur
      et
      creduntur esse secundae. Illius vero cantus compositio oppositione dissolvitur, qui
      in
      partibus suis dissimiliter compositus est, ita ut in una parte sui cuiusdam toni,
      in altera
      alterius toni esse videatur, sicut erat: Beata Caecilia. Videntes Ioseph. et Dedisti
      Domine.</p>
   <p>D. Qui sunt, qui suam in se maneriam non certificant?</p>
   <p>M. Qui ita cuiuslibet maneriae carent proprietate, ut in diversarum
      finalibus maneriarum pariter terminari possint, et diversorum esse tonorum. De numero
      quorum
      erant: Ecce sacerdos magnus, et multi alii cantus septimi toni: Visita nos, et multi
      octavi
      toni: Nazaraeus vocabitur, et plures quinti toni: Miserere mei Deus, et plures sexti
      toni.</p>
   <p>D. Illas maneriarum proprietates mihi vellem exprimi, quibus cantus
      innixi, diversis non possunt fluctuare finalibus.</p>
   <p>M. Qui cantus vitiose composuerunt, vel bene compositas male notando
      vel cantando postmodum depravaverunt, si has, quas requiris, cognovissent proprietates,
      non
      tot cantuum emersissent improprietates. Ut ergo ad interrogata breviter respondeam,
      in nullo
      prima vel secunda maneria debet praetermittere semitonium, quod finali vicinius est,
      quin
      alicubi vel semel inveniatur: et sic finales illarum maneriarum alternari non possunt.
      Similiter omnes cantus quinti toni debent habere sub finali vel sub quinta semitonium,
      vel
      supra sextam tonum: omnes vero cantus sexti toni exigunt sub finali vel sub quinta
      semitonium. Omnes autem cantus septimi toni debent habere sub quarta semitonium, et
      praeter
      hoc vel sub finali tonum, vel supra sextam semitonium: cuius plagalis semitonium sub
      quarta
      et tonum exigit sub finali.</p>
   <p>D. Praemissis quae ad notitiam tonorum videntur necessaria, ad
      faciendam doctrinam de singulis potes commodius accedere.</p>
   <p>M. Tuis quaestionibus prout potui compendiose responsi: caeteris, si
      quas habes, eadem responsurus diligentia.</p>
   <p>Disciplus. Quid est primus tonus?</p>
   <p>M. Regula authentum primae maneriae determinans.</p>
   <p>D. Quae est illa?</p>
   <p>M. Quilibet cantus regularis authentice elevatus vel compositus,
      terminatus in D. vel in a. authentus est primae maneriae. Quae sit autem
      authentica elevatio vel compositio, superius dictum est.</p>
   <p>D. Quid si cantus aliquis authentice elevetur, non tamen authenticam
      sed plagalem habeat compositionem?</p>
   <p>M. Hunc sibi vetusta vendicat irregularitas, sicut a novitate usus
      nostri, ita et a praesenti disputatione penitus alienum.</p>
   <p>D. Quot differentias habet?</p>
   <p>M. Exclusis multiplicium, quae ab aliis canuntur superfluitatibus,
      differentiae tres quibusdam videntur necessariae. Prima, quae maturis et gravibus;
      secunda,
      quae levibus et acutis; tertia, quae mediocribus habeat subservire principiis. Quorumdam
      tamen importunitate minus discrete brevitatem aemulantium, relicta ea quae gravibus
      principiis proprie convenit, et in primo tono canitur; scilicet</p>
   <p>[GSII:269,1; text: amen] </p>
   <p>reliquis duabus in hoc tono utimur, quas subiecta docet formula. Nam
      tertiam differentiam, quae illi antiphonae, scilicet Nos qui vivimus adaptatur, magis
      voluntas quam ratio retinuit: Cum enim illam abiecerint, quae non solum adeo propria
      sed et
      levior et usitatior est, qua ratione hanc in uno tantum psalmo retinuerunt? Utinam
      tamen vel
      hac sola in primo tono contenti fuissent, cum primi toni proprietatem exprimat, et
      alii tono
      servire non possit. Nam de reliquis duabus differentiis neutrum verum est.</p>
   <p>[GSII:269,2; text: Gloria seculorum amen. Antiphona Primum quaerite
      regnum Dei. Antiphona Ave Maria. Antiphona Mulieres. Antiphona Ecce nomen. Antiphona
      Angeli
      Domini. Antiphona Venit lumen. Antiphona Adiutorium. Antiphona Speciosus. Antiphona
      Christi
      virgo. Antiphona Isti sunt. Antiphona Biduo vivens. Antiphona O quantus luctus.]</p>
   <p>[GSII:270,1; text: Antiphona Euge serve. Antiphona In medio. Antiphona Cum
      sublevasset. Gloria seculorum amen. Antiphona Vidi Dominum. Antiphona Ecce vere. Antiphona
      Apertis. Gloria Patri et Filio et Spiritui sancto. Antiphona Nos qui vivimus.] </p>
   <p>Discipulus. Quid est secundus tonus?</p>
   <p>M. Regula plagalem primae maneriae determinans.</p>
   <p>D. Quae est illa?</p>
   <p>M. Quilibet cantus regularis plagaliter depositus vel compositus, finem
      faciens in D. vel in a. plagalis, est primae maneriae. Quae autem sit plagalis depositio
      vel
      compositio, superius dictum est.</p>
   <p>D. Quot differentias habet?</p>
   <p>M. Unam tantum, omnibus ipsius principiis satis commode servientem: ut
      patet in sequentibus.</p>
   <p>[GSII:270,2; text: Gloria. seculorum amen. Antiphona Secundum autem
      simile est huic. Antiphona Isti sunt sancti. Antiphona O]</p>
   <p>[GSII:271,1; text: sapientia. Antiphona In universa terra. Antiphona In omnem
      terram. Gloria Patri et filio et Spiritui sancto.] </p>
   <p>Disciplus. Quid est tertius tonus?</p>
   <p>M. Regula authentum secundae maneriae determinans.</p>
   <p>D. Quae est illa?</p>
   <p>M. Quilibet cantus regularis authentice elevatus vel compositus
      terminatus in E. vel in [sqb]. authentus est secundae maneriae.</p>
   <p>D. Quot differentias habet?</p>
   <p>M. Duas, alteram inferioribus, alteram superioribus principiis satis
      commode deputatas: ut docet subiecta formula.</p>
   <p>[GSII:271,2; text: Gloria. seculorum amen. Antiphona Tertia dies est
      quo haec facta sunt. Antiphona Cum fortis armatus. Antiphona Nigra sum. Antiphona
      Malos
      male. Antiphona Quoniam. Antiphona Domine. Antiphona Quid de terra est.]</p>
   <p>[GSII:272,1; text: Gloria a Patri et Filio et Spiritui sancto.] </p>
   <p>Discipulus. Quid est quartus tonus?</p>
   <p>M. Regula plagalem secundae maneriae determinans.</p>
   <p>D. Quae est illa?</p>
   <p>M. Quilibet cantus regularis plagaliter depositus vel compositus, finem
      faciens in E. vel in [sqb]. plagalis est secundae maneriae.</p>
   <p>D. Quot differentias habet?</p>
   <p>M. Duas, unam principiis cantuum mature incedentium, alteram reliquis
      omnibus congruentem: ut subiecta docet descriptio.</p>
   <p>[GSII:272,2; text: Gloria. seculorum amen. Antiphona Quarta vigilia
      venit ad eos. Antiphona Laudabo. Antiphona Nos scientes. Antiphona Rubum quem viderat.
      Antiphona Stetit Angelus. Antiphona Iste cognovit. Antiphona Oculi mei. Antiphona
      In prole
      matris. Antiphona Nisi diligenter. Antiphona In domum. Gloria]</p>
   <p>[GSII:273,1; text: Patri et Filio et Spiritui sancto.] </p>
   <p>Discipulus. Quid est quintus tonus?</p>
   <p>M. Regula authentum tertiae maneriae determinans.</p>
   <p>D. Quae est illa?</p>
   <p>M. Quilibet cantus regularis authentice elevatus vel compositus,
      terminatus in F. vel in C. authentus est tertiae maneriae.</p>
   <p>D. Quot differentias habet?</p>
   <p>M. Unam solummodo, omnibus ipsius principiis congruentem: ut inferius
      ostenditur.</p>
   <p>[GSII:273,2; text: Gloria. seculorum amen. Antiphona Quinque prudentes
      intraverunt ad nuptias. Antiphona Confitebor Domino. Antiphona In conspectu angelorum.
      Antiphona In sole posuit. Gloria Patri et Filio et Spiritui sancto.]</p>
   <p>Discipulus. Quid est sextus tonus?</p>
   <p>M. Regula plagalem tertiae maneriae determinans.</p>
   <p>D. Quae est illa?</p>
   <p>M. Quilibet cantus regularis plagaliter depositus vel compositus, finem
      faciens in F. vel in C. plagalis est tertiae maneriae.</p>
   <p>D. Quot differentias habet?</p>
   <p>M. Unam, universis eius principiis arridentem, ut subiecta formula
      declarat.</p>
   <p>[GSII:274,1; text: Gloria. seculorum amen. Antiphona Sexta hora sedit super
      puteum. Antiphona O admirabile commercium. Antiphona Benedictus Dominus. Gloria Patri
      et
      Filio et Spiritui sancto.] </p>
   <p>Discipulus. Quid est septimus tonus?</p>
   <p>M. Regula authentum quartae maneriae deteminans.</p>
   <p>D. Quae est illa?</p>
   <p>M. Quilibet cantus regularis authentice elevatus vel compositus,
      terminatus in G. authentus est quartae maneriae.</p>
   <p>D. Quot differentias habet?</p>
   <p>M. Duas, alteram servientem principiis, quae in quinta fiunt, vel ad
      ipsam saliunt: alteram congruentem principiis, quae a finali per quosdam gradus ad
      quintam
      ascendunt: ut patet inferius.</p>
   <p>[GSII:274,2; text: Gloria seculorum amen. Antiphona Septem sunt
      spiritus ante thronum Dei. Antiphona Omnes sitientes.]</p>
   <p>[GSII:275,1; text: Antiphona Veterem hominem. Antiphona Argentum. Antiphona
      Vivit Dominus. Gloria seculorum amen. Antiphona Dixerunt discipuli. Antiphona Ierusalem.
      Antiphona Benedicta tu. Gloria Patri et Filio et Spiritui sancto.] </p>
   <p>Discipulus. Quid est octavus tonus?</p>
   <p>M. Regula plagalem quartae maneriae determinans.</p>
   <p>D. Quae est illa?</p>
   <p>M. Quilibet cantus regularis plagaliter depositus vel compositus,
      terminatus in G. plagalis est quartae maneriae.</p>
   <p>D. Quot differentias habet?</p>
   <p>M. Duas, alteram servientem principiis cantuum in quarta a finali
      incipientium: alteram caeteris ipsius omnibus principiis deputatam: ut subiecta docent.</p>
   <p>[GSII:275,2; text: Gloria. seculorum amen. Antiphona Octo sunt
      beatudines. Antiphona Scriptum est. Antiphona Nuptiae. Antiphona Adorate Dominum.
      Antiphona
      Dum medium. Gloria seculorum amen.]</p>
   <p>[GSII:276; text: Antiphona Ecce ancilla. Antiphona Dominus dixit. Antiphona
      De profundis. Antiphona In aeternum. Gloria Patri et Filio et Spiritui sancto.] </p>
   <p>D. Memini te dixisse superius de duabus differentiis primi toni, quod
      proprietatem sui modi non exprimunt, et alii tono possunt aptari. Supra positae differentiae
      reliquorum modorum suntne obsecro propriae?</p>
   <p>M. Quaedam illarum sunt propriae et competenter inventae, sicut
      differentia secundi toni, et prima differentia quarti, quae eiusdem toni sunt cum
      suis
      antiphonis. Sed differentiae tertii toni in secundo tono canuntur, et longe competentius
      cantibus secundi toni possunt aptari, quam cantibus tertii, cum in eisdem finalibus
      habeant
      terminari. Differentia vero quinti in quarto tono canitur, et differentia septimi
      itidem in
      secundo. Differentiae autem sexti et octavi toni suorum modorum proprietates non exprimunt.
      Unde a peripateticis musicorum omnes hae vitiosae reputantur; debet enim differentia
      illius
      modi esse, cui attribuitur, ut eiusdem modi sit differentia et antiphona, et in eodem
      modo
      psalmus canatur. Intellexisti haec omnia?</p>
   <p>D. Intellexi utique, et verissimum esse videtur, quod dicis. Est enim
      mysterium absconditum a seculis, et est mirabile sacramentum, quod non licet homini
      loqui,
      quod differentiae tertii toni et septimi canuntur in secundo tono, et differentia
      quinti in
      quarto.</p>
   <p>M. In hoc profecto peccavit inventio, vel inventionem corrupit
      oblivio.</p>
   <p>D. Miror similiter de versibus responsoriorum, quod in eisdem finalibus
      cum suis responsoriis terminari non habeant, et alterius toni esse convincantur, praeter
      versus sexti et octavi toni.</p>
   <p>M. Ad hoc solet dici, quia si de cantu versiculi per se iudicetur, vere
      alterius modi est: sed de ipso non debet iudicari sine illa parte responsorii, quae
      resumitur, ut sit unus cantus versiculi et repetitionis, sicut in responsoriis multae
      sunt
      clausulae, quae si per se iudicarentur, et male compositae et alterius modi invenirentur.
      Proinde sicut unus cantus est totum responsorium, licet ex diversis clausulis constet,
      quae
      diversorum sunt modorum: ita unus cantus est versiculi et repetitionis, ex hoc et
      illo
      compositus. Propter hoc repetitio responsorii debet concordare versiculo, et
      secundum litteraturam et secundum modulationem.</p>
   <p>D. Lubrica ni fallor est haec sententia, quoddamque videtur
      subterfugium, solido carens veritatis. Caeterum iam de tuo sensu loquens, de metris,
      de
      differentiis, et versiculis quid sentias, profer in medium.</p>
   <p>M. Quod quaeris, non est praesentis negotii, cum prohibente sancto
      Cisterciensi capitulo, nec in Guidonis antiphonario quidquam mutari iam liceat. Quaere
      tamen
      musicam Guidonis Augensis, quam scribit ad sanctissimum magistrum suum domnum Guillelmum
      primum Rievallis abbatem. Ibi de talibus sufficienter doceri poteris.</p>
</div>
</main>

</body>
</html>

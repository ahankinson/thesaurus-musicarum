<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>De numeris, qui musicas retinent consonantias, secundum Ptolomaeum de
      Parisius.</p>
   <p>Et quia superius, cum de inventione musicae loqueremur, quod ex
      malleorum ponderibus inventa fuisset, quibus numeris hoc factum fuerit, et quod in
      eis
      numeris consonantiae semper maneant, iam tempus est demonstrare.</p>
   <p>Igitur sicut fuerunt quatuor mallei, ita quatuor sunt numeri ex eorum
      ponderibus inventi, qui fere omnem musicae contineant proprietatem. Sunt itaque isti,
      6. 8.
      9. 12. in his quatuor numeris totidem invenies proportiones, ac per hoc totidem
      consonantias. Sunt igitur istae: dupla, sesquialtera, sesquitertia, sesquioctava.</p>
   <p>Est ergo dupla proportio, quotiens maior numerus ad minorem comparatus
      bis illum in se continet, ut sunt 12. ad 6. Nam duodenarius bis in se continet senarium.
      In
      hac numerorum proportione consistit consonantia diapason; si enim probaveris hoc vel
      in
      monochordo, sive in fistulis, sive et in tintinnabulis, sive etiam quibusvis rebus,
      quae
      sonum reddere valeant, ita ut una res dupla, altera eius media (sit), indubitanter
      tibi
      diapason semper occurret.</p>
   <p>Sesquialtera vero proportio est, quoties maior numerus ad minorem
      relatus habet eum totum in se, et insuper eius medietatem, ut sunt 12. ad 8. habet
      enim
      duodenarius octonarium in se, et eius medietatem, id est, 4. Ex hac ergo proportione
      oritur
      nobis consonantia diapente, quia ut generaliter dicam, ubicumque ea fiunt, semper
      gravior
      vox illius habebit totam alteram in se, et eius medietatem.</p>
   <p>Sesquitertius autem numerus est, quandocumque maior numerus minori
      comparatus habet eum totum in se, et eius tertiam partem, ut sunt 12. ad 9. habet
      enim
      duodenarius novenarium, et eius tertiam partem, id est 3. et in hac convenientia numerorum
      consistit consonantia diatessaron; semper enim gravior vox eius habebit totam alteram
      in se,
      et eius tertiam partem.</p>
   <p>Sesquioctavus quoque numerus est, cum numerus ad numerum comparatus
      continet in se totum minorem et eius octavam partem, id est, unitatem. In hac ergo
      convenientia existit tonns; nam ubicumque inveneris eum, non dubitas, gravem vocem
      eius
      habere totam alteram in se, et eius octavam.</p>
   <p>Isti itaque sunt numeri, qui de malleorum ponderibus sunt inventi, qui
      divina quadam nec humana providentia, ita sunt ad praedictas consonantias coaptati,
      et
      quodammodo colligati, ut ubicumque illi fuerint, praedictae consonantiae ibi erunt,
      et e
      contra ubi istae fuerint consonantiae, eosdem numeros indubitanter invenies. Et sicut
      superius dictum est, per istos numeros, non per quoslibet alios dividitur
      monochordum; per istos cimbala et tintinnabula formantur: per istos fistulae sive
      creae, vel
      calami mensurantur: per istos citharae resonant et barbitoni (f. barbyta): postremo
      quidquid
      in hoc mundo musicus sonat, ab istis numerorum proportionibus nullatenus discrepabit.
      Tres
      autem, quae restant consonantiae, hoc est, ditonus, semiditonus, et semitonium, a
      numerorum
      proportionibus sunt separatae, non autem in nullis cadunt proportionibus,aut interea
      difficilibus, ut ea vix philosophorum intelligentia comprehendat: propterea ab ista
      numerorum proportione vel comparatione removendas esse decrevimus. Reliquas vero
      consonantias cum suis numeris in hac subiecta figura describere curavimus.</p>
   <p>Subiectum in Musica.</p>
   <p>Quid est subiectum in musica? Numerus relatus ad sonum; vel e contrario
      numeri sonori sunt subiectum in tota musica, sive plana, sive subalterna.</p>
   <p>Quid est numerus? Collectio unitatum, sive acervus ex unitatibus
      profusus, uti dicit Hugo. Musica igitur tam plana quam mensurabilis constat in numeris,
      qui
      numeri difficiles sunt, quia infiniti.</p>
   <p>Unde dicatur musica.</p>
   <p>Musica etymologice dicitur quasi muniens usu canentes: unde
      Boetius:</p>
   <p>Usu canentes, quia munit musica, nomen</p>
   <p>Hoc habet, et faustum dat abinde canentibus omen.</p>
   <p>Aliter: Musica dicitur quasi moysica, a moys aqua, et ycos
      scientia.</p>
   <p>Aliter: Musica dicitur a Musicis poeticis.</p>
   <p>Aliter: Musica dicitur a Musa, instrumento pastorum, ut visum est.</p>
   <p>Aliter: Musica est ars artium domina, continens omnium principia
      methodorum, in primo certitudinis (gradu) confirmata, in natura rerum omnium modo
      mirabili
      proportionaliter internata, delectabilis intellectu, amabilis in auditu, tristes
      laetificans, avaros amplificans, confundens invidos, confortans languidos, insopiens
      vigilantem, evigilans dormientem, nutriens amorem, honorans possessorem, si finem
      debitum
      assecuta, ad laudem Dei finaliter instituta.</p>
   <p>Bartholomaeus de musica dicit:</p>
   <p>Haec sedet, haec superos disponit musica cantus:</p>
   <p>Huius in aspectu conscendit musicus omnis,</p>
   <p>Qui vel natura vel fuit arte potens.</p>
   <p>Hic David primus est, concantoribus hymnis</p>
   <p>Intextus, cithara psalterioque docens.</p>
   <p>Hic est Pythagoras, facer ille Boetius artis</p>
   <p>Istius auctores, perpetuique patres.</p>
   <p>Orpheus, Amphion, Cyron, Vocasus, Arion,</p>
   <p>Horum quisque suas attingit pollice chordas.</p>
   <p>Nec mirum, si varietate sonorum delectetur auditus, quod varietate colorum
      gratuletur visus, varietate odorum foveatur olfactus, commutatisque saporibus lingua
      congaudeat. Sic enim per fenestras corporis humilium rerum suavitas intrat mirabiliter
      penetralia cordis. Corpus hoc non recipiens sine hoc malae complexionis est et inordinatae,
      nec est boni consilii; sensus enim habet vitiatos, quia illa, quae nutriunt animum
      cum
      corpore, nequit recipere, sed contemnit.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>LIBER TERTIUS</p>
   <p>DE PROPORTIONIBUS</p>
   <p>PROLOGUS</p>
   <p>Incipit prologus in libro de proportionibus.</p>
   <p>Musica ars a nobis sub arboris figura visa est. Nam arbor musice
      magnitudo eius est. Rami consonantie eius sunt, flores species, mala proportiones.
      Unde
      noster stilus primum librum de consonantiis edidit, in secundo vero species ostendit.
      Nunc
      igitur in tertio proportiones ordinentur, ut in quarto ad declinationes cantuum, Deo
      adiuvante, veniamus.</p>
   <p>Explicit prologus. Incipiunt capitula.</p>
   <p>CAPITULA</p>
   <p>1. De sapientia et philosophia</p>
   <p>2. De speculatione philosophie</p>
   <p>3. De continua et discreta quantitate</p>
   <p>4. De numeris finitis vel infinitis</p>
   <p>5. De numeris qui consonantias creant</p>
   <p>6. De numeris proportionum</p>
   <p>7. De dictis auctorum in proportionibus</p>
   <p>8. Que proportiones quibus consonantiis musice aptentur</p>
   <p>9. De consonantiis simplicibus vel compositis que cadunt in
      proportionibus</p>
   <p>10. De proportione quid sit</p>
   <p>11. De numeris et proportionibus semitoniorum</p>
   <p>12. De sesquioctava proportione</p>
   <p>13. De sesquitertia</p>
   <p>14. De sesqualtera</p>
   <p>15. De dupla</p>
   <p>16. De dupla superbipartiens</p>
   <p>17. De tripla</p>
   <p>18. De quadrupla</p>
   <p>19. De speciebus inequalitatis</p>
   <p>20. De duobus inequalitatum generibus</p>
   <p>21. De multiplici et particulari</p>
   <p>1. DE SAPIENTIA ET PHILOSOPHIA</p>
   <p>Omnem sapientiam omnemque veram philosophiam credimus et profitemur de
      eterno fonte, id est de Spiritu Sancto, emanare. Ipsi enim, qui suo imperio cuncta
      creavit,
      omnia placuit in numero et mensura constituere, ut non numerus sine mensura, nec mensura
      sine numero possit esse. Nam numeri et mensure quantum ad musicam pertinet in virtute
      sonorum et proportionum constituuntur. Philosophiam vero sapientie studium Pythagoras
      nuncupavit, ut Boetius refert. Que non minus speculationem in musica quam in ceteris
      liberalibus artibus habuit semper.</p>
   <p>2. DE SPECULATIONE PHILOSOPHIE</p>
   <p>Est autem speculatio philosophie in musica, ut Boetius refert, de
      continua et discreta quantitate. Sed que continua est magnitudo appellatur, que vero
      discreta est multitudo nuncupatur.</p>
   <p>3. DE CONTINUA ET DISCRETA QUANTITATE</p>
   <p>Continua igitur quantitas, que magnitudo appellatur, ea est sub qua
      nullus numerus sibi pertinens est. Constat autem in illis numeris qui primi in
      proportionibus reperiuntur, ut binarius, ternarius, quaternarius. Discreta vero quantitas,
      que multitudo vocatur, a magnitudine incipit, sed post inceptionem in infinitum progreditur.
      Constat autem in illis numeris qui progrediuntur de finitis ad infinitos.</p>
   <p>4. DE NUMERIS FINITIS VEL INFINITIS</p>
   <p>Finiti enim numeri sunt sub quibus nullus numerus sibi pertinens est.
      Infiniti autem incipiunt a finitis et ita progrediuntur ut nullus terminus finis occurrat.
      Cum hec igitur ratio ita sit rata de numeris finitis vel infinitis, quasi de rebus
      suis
      propriis subtiliter tractat philosophia.</p>
   <p>5. DE NUMERIS QUI CONSONANTIAS CREANT</p>
   <p>Numeri autem qui consonantias creant, vel per quos ipse consonantie
      discernuntur, tantummodo septem sunt, id est epitritus, emiolius, duplaris, duplaris
      superbipartiens, triplaris, quadruplus, et sesquioctavus.</p>
   <p>6. DE NUMERIS PROPORTIONUM</p>
   <p>Numeri vero proportionibus hi sunt. Est autem diatessaron sesquitertia
      proportio. Eius numeri sunt 7, ut 4 ad 3. Diapente dicitur sesqualtera. Eius numeri
      sunt 5,
      ut 3 ad 2. Diapason est dupla. Eius numeri sunt 3, ut 2 ad 1. Diapason diatessaron
      vocatur
      dupla superbipartiens. Eius numeri sunt 11, ut 8 ad 3. Diapason diapente tripla nuncupatur.
      Eius numeri sunt 4, ut 3 ad 1. Bis diapason quadrupla est. Eius numeri sunt 5, ut
      4 ad 1.
      Epogdous autem sesquioctava proportio est. Eius autem numeri sunt 17, ut 9 ad 8.</p>
   <p>7. DE DICTIS AUCTORUM IN PROPORTIONIBUS</p>
   <p>Boetius: Sicut non sufficit in visu conspici colores et formas nisi
      etiam investigetur que sit eorum proprietas, sic non sufficit delectari in cantilenis
      musicis nisi etiam discatur qualiter proportiones vocum inter se coniuncte vel disiuncte
      sint. Remigius: Veritas musice in numeris proportionum consistit. Hieronymus: Artigraphi
      affirmant omnes consonantias musice artis in numeris proportionum constare. Encheridion:
      Principales numeri proportionum sunt 1 2 3 4. Quaternarius enim numerus omnes
      symphonias perfecte absolvit. 2 enim ad 1 duplum, quod est diapason. 3 ad 1 triplum,
      quod
      est diapason ac diapente. 4 ad 1 quadruplum, quod est bis diapason. 3 ad 2 sesqualterum,
      quod est diapente. 4 ad 3 sesquitertium, quod est diatessaron. Derivales sunt 6 12
      18 24 et
      deinceps. Nam 12 ad 6 duplum est, 6 ad 18 triplum, ad 24 quadruplum. Triplum autem
      ad duplum
      sesqualter est. Quadruplum ad triplum sesquitertium. Similiter quincuplum ad quadruplum
      sesquiquartum. Sescuplum ad quincuplum sesquiquintum. Septuplum ad sescuplum sesquisextum,
      et sic in infinitum. Superparticulares autem cum multiplicibus comitantur, ut non
      immerito
      ex utrisque simul musica procreari videatur.</p>
   <p>8. QUE PROPORTIONES QUIBUS CONSONANTIIS MUSICE APTENTUR</p>
   <p>Boetius: Illud tamen esse cognitum debet quod omnes musice consonantie
      aut in duplici, aut in triplici, aut in quadrupla, aut in sesqualtera, aut in sesquitertia
      proportione consistunt. Et vocabitur quidem que in numeris sesquitertia est diatessaron
      in
      sonis. Que in numeris sesqualtera diapente appellatur in vocibus. Que vero in proportionibus
      dupla est diapason in consonantiis. Tripla vero diapente ac diapason. Quadrupla vero
      bis
      diapason.</p>
   <p>9. DE CONSONANTIIS SIMPLICIBUS VEL COMPOSITIS QUE CADUNT IN
      PROPORTIONIBUS</p>
   <p>Sex sunt consonantie que in proportionibus cadunt: tres quidem
      simplices, tres vero composite. Simplices sunt diapason, diatessaron, diapente. Composite
      sunt diapason diatessaron, diapason diapente, bis diapason. Nam diapason in sonis
      in
      proportionibus numerorum dupla appellatur, diatessaron sesquitertia, diapente sesqualtera,
      diapason diatessaron dupla superbipartiens, diapason diapente tripla, bis diapason
      quadrupla
      nuncupatur.</p>
   <p>10. DE PROPORTIONE QUID SIT</p>
   <p>Proportio est quedam habitudo duorum terminorum ad invicem vel
      distantia duorum terminorum inter se. Proportio vero interpretatur pars numeralis
      in musica.
      Encheridion: Proportiones portionalitates considerantur. Nam proportio est duorum
      terminorum
      habitudo. Proportionalitas vero non minus quam trium. In singulari autem numero proportio
      dicitur pars numeralis. In plurali vero proportiones, id est partes numerales, que
      conficiuntur ex arithmetica.</p>
   <p>11. DE NUMERIS ET PROPORTIONIBUS SEMITONIORUM</p>
   <p>Numeri duorum semitoniorum, videlicet diatonici et enarmonii, hi sunt,
      id est 33 et 35. Nam 33 divisi in 17 et 16 habebunt 17 16 in se et eius sextamdecimam
      partem. Et vocabitur sesquisextadecima proportio. Et in hac quidem proportione
      ponitur semitonium diatonicum. Triginta vero quinque divisi in 18 et 17 habebunt 18
      17 in se
      et eorum septimamdecimam partem. Et nuncupabitur sesquiseptimadecima proportio. Et
      in hac
      autem proportione ponitur semitonium enarmonicum, ut Boetius refert. In libro breviario:
      Semitonium vocaverunt musici auctores tono minorem quod tam parvulo distare deprehensum
      est
      quam hi duo numeri inter se distant, id est 243 et 256. Hoc semitonium Pythagorici
      diesin
      nominaverunt. Sed sequens usus sonum se minorem diesin constituit nominandum. Pythagoras
      hoc
      semitonium diesin nuncupavit. Plato id lima vocavit, cuius medietas est diesis. Remigius:
      Tritemoria, id est tertia pars toni. Tetrartemoria quarta pars. Nam
      tritemoria semitonio maiore. Tetrartemoria semitonio minore. Item: Auctores nuncupaverunt
      maius semitonium semitonium, emitonium, apotome, comma, sima, lima, et diesin; minus
      vero
      tantum semitonium et diesin.</p>
   <p>12. DE SESQUIOCTAVA PROPORTIONE</p>
   <p>Boetius: Sesquioctava proportio est quando maior numerus continet totum
      minorem numerum in se et eius octavam partem, ut sunt 9 ad 8, et 18 ad 16, et 36 ad
      32, et
      72 ad 64, et 144 ad 128, sic 900 ad 800, sic 9000 ad 8000, sic 18 ad 16, sic 36 ad
      32, et
      sic in infinitum. Et in hac quidem proportione ponitur tonus. Nam hic tonus diastema,
      emelis, colon, epogdous, et sesquioctavus vocatur. Tonus vero a tonando, diastema
      duo soni
      simul stantes, emelis aptus melo, colon membrum, epogdous supraoctonarium, sesquioctavus
      autem dimidium et octavam partem. Nam sesqui grece latine dimidium. Est autem octonarius
      dimidium sextidecimi numeri. Cui si additur eius octava pars dicitur sesquioctava
      proportio.</p>
   <p>13. DE SESQUITERTIA</p>
   <p>Boetius: Sesquitertia proportio est quando maior numerus continet totum
      minorem numerum in se et eius tertiam partem. Habet enim quaternarius ternarium in
      se et
      eius tertiam partem, ut 4 ad 3, et 8 ad 6, et 16 ad 12, et 32 ad 24, sic 40 ad 30,
      sic 400
      ad 300, sic 4 ad 3, sic 40 ad 30, et sic in infinitum. Et in hac proportione ponitur
      ea
      consonantia que vocatur diatessaron, et epitrita, et sistema, et sesquitertia. Remigius:
      Diatessaron, id est ex quatuor, quia si duos tonos diversis habebis quatuor et emitonium
      addis sonos quatuor, id est quatuor cordas, et spatia tria, id est intervalla, que
      inter
      cordas fiunt, et productiones duas et dimidiam, id est duos tonos et
      emitonium. Nam productio et intentio unum est. Emitonium vero medium productionis
      est. Item
      Remigius: Est autem diatessaron decem dieseon, id est quartarum partium, id est si
      quinque
      emitonia habet decem quartarum partium est. Item: Hec autem symphonia in epitriti
      ratione
      est, id est in sesquitertia, sicut 4 ad 3, id est inter primam et ultimam. Ultima
      enim habet
      totam primam in se et eius tertiam partem que est unus.</p>
   <p>14. DE SESQUALTERA</p>
   <p>Sesqualtera proportio est, ut Boetius refert, quando maior numerus
      continet totum minorem numerum in se et eius medietatem, ut sunt 3 a 2, et 6 ad 4,
      et 12 ad
      8, et 18 ad 12, et 24 ad 16, et 30 ad 20, et 60 ad 40, et 90 ad 60, sic 300 ad 200,
      sic 600
      ad 400, sic 3 ad 2, sic 6 ad 4, sic 12 ad 8, sic 18 ad 12, sic 30 ad 20, sic 60 ad
      40, sic
      90 ad 60, et sic in infinitum numerum. Et in hac quidem proportione ponitur ea consonantia
      que nuncupatur diapente, emiolia, sescupla, sesqualtera, et sistema.</p>
   <p>15. DE DUPLA</p>
   <p>Dupla proportio est quando maior numerus continet bis minorem numerum
      in se, ut 2 comparati ad 1. Habet enim binarius bis 1 in se, ut 2 ad 1, et 4 ad 2,
      et 8 ad
      4, et 12 ad 6, et 16 ad 8, et 24 ad 12, et 36 ad 18, et 40 ad 20, et 50 ad 25, et
      60 ad 30,
      sic 100 ad 50, sic 400 ad 200, sic 800 ad 400, sic 2 ad 1, sic 4 ad 2, sic 8 ad 4,
      sic 20 ad
      10, sic 40 ad 20, sic 50 ad 25, sic 100 ad 50, et sic in infinitum. Et in hac quidem
      proportione ponitur ea consonantia que dicitur diapason. Remigius: Plenitudo musice
      in
      diapason continetur, quia ex diatessaron et diapente componitur, que sunt elementa
      totius
      armonie, et est plenus universe forme sonorum.</p>
   <p>16. DE DUPLA SUPERBIPARTIENTE</p>
   <p>Dupla superbipartiens proportio est quando maior numerus bis continet
      minorem numerum in se insuper et duas partes, ut 8 ad 3. Habet enim 8 bis ternarium
      in se
      duasque eius partes, id est duas unitates. Et in hac quidem proportione ponitur ea
      consonantia que nuncupatur diapason diatessaron. Quamquam enim Pythagorici negent
      hanc
      consonantiam esse, tamen eximio doctore Boetio, Ptolomei sententia super hoc approbante
      fatemur consonantiam esse. Maxime quoniam diapason consonantia talis est, quod aliam
      quam
      susceperit consonantiam servat, nec immutat nec ex consona dissonam reddit.</p>
   <p>17. DE TRIPLA</p>
   <p>Tripla proportio est quando maior numerus ter continet minorem numerum
      in se, ut 3 ad 1, sic 6 ad 2, et 9 ad 3, et 12 ad 4, sic 15 ad 5, et 18 ad 6, et 24
      ad 8,
      sic 30 ad 10, et 36 ad 12, sic 60 ad 20, et 90 ad 30, sic 300 ad 100, et 600 ad 200,
      et 900
      ad 300, sic 3 ad 1, et 6 ad 2, et 9 ad 3, sic 12 ad 4, et 15 ad 5, et 30 ad 10, et
      sic in
      infinitum. Et in hac quidem proportione ponitur ea consonantia que nuncupatur diapason
      diapente.</p>
   <p>18. DE QUADRUPLA</p>
   <p>Quadrupla proportio est quando maior numerus quater continet minorem
      numerum in se, ut 4 assimilati ad 1, sic 8 ad 2, et 12 ad 3, sic 16 ad 4, et 20 ad
      5, et 24
      ad 6, sic 32 ad 8, et 36 ad 9, sic 40 ad 10, et 48 ad 12, et reliqui similiter, sic
      100 ad
      25, et 200 ad 50, et 400 ad 100, et 800 ad 200, sic 4 ad 1, et 8 ad 2, et 12 ad 3,
      sic 20 ad
      5, et 24 ad 6, et 40 ad 10, et sic in infinitum. Et in hac quidem proportione ponitur
      ea
      consonantia cui vocabulum est bis diapason.</p>
   <p>19. DE SPECIEBUS INEQUALITATIS</p>
   <p>Que vero sunt inequalia quinque inter se modis inequalitatis momenta
      custodiunt. Aut enim alterum ab altero multiplicitate transcenditur, aut singulis
      partibus,
      aut pluribus, aut multiplicitate et parte, aut multiplicitate et partibus. Et primum
      quidem
      inequalitatis genus multiplex appellatur. Est vero multiplex ubi maior numerus minorem
      numerum habet in se totum, vel bis, vel tertio, vel quater, ac deinceps, nichilque
      deest,
      nichilque exuberat. Appellaturque vel duplum, vel triplum, vel quadruplum, atque ad
      hunc
      ordinem in infinita progreditur. Secundum vero inequalitatis genus est quod appellatur
      superparticulare, id est cum maior numerus minorem numerum habet in se totum et unam
      eius
      aliquam partem, eamque vel dimidiam, ut 3 ad 2, et vocatur sesqualtera proportio,
      vel
      tertia, ut 4 ad 3, et vocatur sesquitertia. Ad hunc modum etiam in posterioribus numeris
      pars aliqua a maioribus super minores numeros continetur. Tertium vero genus inequalitatis
      est quotiens maior numerus totum intra se minorem continet et eius aliquantas insuper
      partes, et si duas quidem supercontinet vocabitur proportio superbipartiens, ut sunt
      5 ad 3.
      Si vero tres supercontinet vocabitur supertripartiens, ut sunt 7 ad 4. Et in ceteris
      quidem
      eadem esse simili modo potest. Quartum vero inequalitatis genus est quod ex multiplici
      et
      superparticulari coniungitur, cum scilicet maior numerus habet in se minorem numerum,
      vel
      bis, vel ter, vel quotienslibet, atque eius unam aliquam partem. Et si eum bis habet
      et eius
      dimidiam partem vocabitur duplex supersesqualter, ut sunt 5 ad 2. Si vero bis minor
      supercontinebitur et eius tertia pars vocabitur duplex supersesquitertius, ut sunt
      7 ad 3.
      Si vero tertio continebitur et eius dimidia pars vocabitur triplex supersesqualter,
      ut sunt
      7 ad 2, atque ad eundem modum in ceteris et multiplicitatis et superparticularitatis
      vocabula variantur. Quintum genus est inequalitatis quod appellatur multiplex superpartiens,
      quando maior numerus minorem numerum in se habet totum plusquam semel et eius plusquam
      unam
      aliquam partem. Et si bis maior numerus minorem numerum continebit duasque eius insuper
      partes vocabitur duplex superbipartiens, ut sunt 3 ad 8, et rursus triplex
      superbipartiens, ut sunt 3 ad 11. Ac de his iccirco nunc strictim explicamus quoniam
      in
      libris quos de arithmetica institutione conscripsimus diligentius enodavimus.</p>
   <p>20. DE DUOBUS INEQUALITATUM GENERIBUS</p>
   <p>In libro breviario: Notandum autem quod ex supradictis quinque
      inequalitatum generibus duo tantum ad armonicas formandas consonantias assumuntur,
      id est
      multiplex et superparticularis. Nam genus multiplex habet dupla, tripla, quadrupla.
      Genus
      superparticularis habet sesqualtera, sesquitertia, sesquioctava. Boetius: In illis
      vero
      vocibus, que nulla inequalitate discordant, nulla omnino consonantia est.</p>
   <p>21. DE MULTIPLICI ET PARTICULARI</p>
   <p>Remigius: Omnis multiplicatio a binario incipit et omnis
      particularitas. Nulla enim proportio minus quam in duobus numeris consideratur, aut
      certe
      inter duos fines, id est in ipso binario. Nam ipse binarius finis est duobus modis,
      uno quia
      omnis multiplicatio a binario incipit, altero quia ab eodem omnis partium divisio.
      Cum ergo
      binarius unus sit numerus pro duobus tamen finibus poni potest. Nulla enim multiplicatio
      minor duplo, nulla pars maior dimidio.</p>
   <p>Explicit liber de proportionibus. Amen.</p>
</div>
</main>

</body>
</html>

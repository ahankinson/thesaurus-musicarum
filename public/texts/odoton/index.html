<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Domni Oddonis abbatis, ut videtur, Cluniacensis tonarius.</p>
   <p>Prooemium tonarii domni Oddonis abbatis.</p>
   <p>Incipit formula super tonos, qualiter unusquisque cantor in Ecclesia
      agere debeat.</p>
   <p>Gloria: Euouae. id est: Saeculorum amen.</p>
   <p>Formulas, quas vobis ad cantandum scribere procuravi, qualiter omnis
      cantor ecclesiae tenere debeat tonum antiphonarum, officiorum seu communionum, vel
      qualemcumque cantum adire poterit, summo cum studio legere studeat, qui arcem magisterii
      in
      ecclesia tenere voluerit in cantu. Admoneo autem omnes cantores, praecipue tamen eos,
      qui in
      ecclesia maiores praeesse videntur, ut quotidie subditis suis haec exempla subtilius
      subministrent, ne quando antiphonae in ecclesia inceperint, scrupulum generent in
      incipientia psalmi, et per diversa incipiant evagari. Studiositatem autem quicumque
      habere
      voluerit in cantu, quotidie perlegat has formulas et differentias, quas in se habent,
      et
      quando voluerit antiphonam in ecclesia incipere, non teneat introitum eius, sed ad
      finem
      quantocyus currat, et in cuius tono eam invenerit, in ipsius sono incipiat psalmum:
      quia
      sunt plerique in ecclesia, ex quorum numero multos conspexi, qui propter arrogantiam
      se
      anteponunt caeteris, et faciunt suum tonum, et dicunt, quod talis tonus fit et talis,
      et
      ipsi per omnia fallunt; et hoc non faciunt pro alia causa, nisi ut magistri appareant
      ante
      illos. Isti tales plus damnationem sibi exinde acquirunt, quam mercedem, quia beatus
      Papa
      Gregorius non inertiam se sectatus fuisse dixit, quando cantum facere studuit, sed
      ad
      credulorum animos demulcendos hoc fecit ad laudem Conditoris nostri.</p>
   <p>Nullus denique putet, quod omnes antiphonae in suo principio se conveniant
      cum initio psalmi; maiorem autem partem antiphonarum in fine volunt sibi incipere
      psalmum,
      sicut antiphona: O beatum pontificem. quam multi faciunt de secundo tono; sed fallunt,
      cum
      fit de primo, et de septima differentia. Sic et aliae multae antiphonae, quae in formulis
      praescriptae sunt. Unde praecipio omnibus cantoribus, qui huic arti praesunt, ut octo
      tonos,
      quos in figura octo beatitudinum exposuimus, studiosissime custodiant, quia si hoc
      fecerint,
      non erit illis hic labor incassum, sed valde proficuum, et est in singulis eorum
      differentiis valde utilis ratio, qui sensum potuerit capere.</p>
   <p>Habet autem primus tonus decem differentias; secundus enim tonus unam:
      tertius vero tonus quinque differentiis constare videtur. Quartus vero novem finiri
      iubetur.
      Quintus enim pro sola antiphona in duabus videtur esse constructus. Sextus enim in
      sola
      differentia signatus esse dinoscitur. Septimum autem differentiis septem conscriptum
      esse
      monstramus. Octavum vero in sex differentiis finiri censuimus. Septimus vel octavus
      fine
      videntur esse concordes, sed principio illorum discordes; unde multum volunt habere
      studium,
      qui illorum antiphonas fine vitio incipere voluerint. Aliquando enim, ut supra delibatum
      est, in suo initio se concordant cum psalmo, plures autem in suo fine incipiendae
      sunt.</p>
   <p>Sequuntur octo toni cum suis differentiis.</p>
   <p>De Octo tonora per ordinem.</p>
   <p>I. Prima differentia, tonus Dorius et authentus protus, vox odax,
      metrum vero lichanos hypaton: organum anoton, symphonia varietas proti, chorda vero
      scembs,
      uti primum tonum incipiens, et scemata D. Loquimur quomodo quemque differentias per
      singulas
      ascendunt, et descendunt tonando cum vocibus. Prima differentia inchoat in quarta
      chorda,
      quae vocatur scembs, et serenando ascendit in octava quae dicitur Kaphe, et serenando
      ascendet usque ad tertiam, quae dicitur Re, et repausa ubi incipit. Incipit cantus.</p>
   <p>Primum quaerite regnum Dei.</p>
   <p>Finit primus, incipit secundus.</p>
   <p>II. Secunda vero differentia tonus hypoiastius, et plagis proti, vox
      odax, metrum vero lichanos hypaton, organum ysaton, symphonia varietas plagis proti.
      Chorda
      vero Scembs, et scemata D. Secunda differentia inchoat in quarta chorda, quae vocatur
      Scembs, et ascendit in sexta chorda, quae dicitur neth, et descendit ad primam, quae
      vocatur
      buc, et repausa ubi incipit. Cantus</p>
   <p>Secundum autem simile est huic.</p>
   <p>Finit secundus: incipit tertius.</p>
   <p>III. Tertia igitur differentia tonus AEolius semitonius, et authentus
      deuterus. Vox iubilo, metrum vero hypate meson, organum chamilon. Symphonia varietas
      deuteri, chorda vero Caphe, et scemata b. Tertia differentia inchoat in
      nonachorda, quae vocatur caphe, et ascendet ad undecimam chordam, quae dicitur suggesse,
      et
      descendet usque in quartam, quae dicitur Scembs, et repausa in scemata E.</p>
   <p>Item cantus.</p>
   <p>Tertia dies est, quod haec facta sunt.</p>
   <p>Finit tertius: incipit quartus.</p>
   <p>IV. Quarta sumitur autem differentia tonus cantus et plagis deuteri,
      vox iubilo, metrum vero hypate meson, organum Salpion, Symphonia varietas plagis deuteri.
      Chorda vero Caemar, et scemata E. Quarta autem differentia sumitur in quinta chorda,
      quae
      dicitur Caemar; et ascendit ad septimam, quae vocatur Uciche, et descendit ad tertiam,
      quae
      dicitur Re, et repausa ubi incipit.</p>
   <p>Item cantus.</p>
   <p>Quarta vigilia venit ad eos.</p>
   <p>Finit quartus: incipit quintus.</p>
   <p>V. Quinta igitur differentia sumitur tonus parmenus, et authentus
      tritus, vox vero excelsa, metrum vero parypate meson, organum cuphos, symphonia varietas
      triti, chorda vero Asel, et scemata d. Quinta vero imitatur ad octava chorda, quae
      vocatur
      asel, et ascendens ad undecima, quae dicitur sucgesse, et descendens in sexta, quae
      dicitur
      Neth, et repausa in scemata F. Cantus.</p>
   <p>Quinque prudentes intraverunt ad nuptias.</p>
   <p>Finit V. incipit Sextus.</p>
   <p>VI. Sexta ergo differentia tonus epyniceus semitonius, et plagis triti,
      vox excelsa, metrum vero parypate meson, organum Bubos, symphonia varietas plagis
      triti,
      chorda vero Neth, et scemata F. Sexta ergo exoritur a sexta chorda, quae dicitur Neth,
      et
      ascendit usque ad octavam quae nominatur Asel, et descendit usque in tertiam, quae
      dicitur
      Re, et repausa in scemata F.</p>
   <p>Cantus.</p>
   <p>Sexta hora sedit super puteum.</p>
   <p>Finit sextus: incipit septimus.</p>
   <p>VII. Septima enim differentia tonus adonta, et authentus tetrardus, vox
      stridentis, et metrum lichanos meson, organum strigon, symphonia varietas tetrardi,
      chorda
      vero Sucgesse, et ascendit ad duodecimam, quae dicitur Nar, et descendit in septimam,
      quae
      dicitur uiche, et repausa in scemata G.</p>
   <p>Cantus.</p>
   <p>Septem sunt Spiritus ante thronum Dei.</p>
   <p>Finit septimus: Incipit octavus.</p>
   <p>VIII. Octava vero differentia incipit tonus theticon et plagis
      tetrardi, vox stridentis, metrum vero lichanos meson, organum fonicon. Symphonia varietas
      plagis tetrardi, chorda autem Neth, et scemata F. Octava vero distat in sexta chorda,
      quae
      vocatur Neth, et ascendit ad undecimam, quae dicitur sucgesse, et descendit in sextam,
      ubi
      incipit, et repausa in scemata G.</p>
   <p>Cantus.</p>
   <p>Octo sunt beatitudines.</p>
</div>
</main>

</body>
</html>

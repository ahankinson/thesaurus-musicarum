<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Liber secundus</p>
   <p>Incipit Secundus.</p>
   <p>Capitulum I--De generali diffinitione discordantiarum earumque numero
      ac nominibus.</p>
   <p>Postquam superiori libro de concordantiis tractatum est ut nunc de
      discordantiis tractemus debitus ordo postulat. Hinc tametsi iuxta Philosophum, "Cognito
      uno
      contrariorum cognoscatur et reliquum," quo videtur cognitis concordantiis mox et
      discordantias esse cognitas, specifice tamen ut perfectius cognoscantur quot et quae
      sint
      intra tridiapason ostendere diffinireque decrevi.</p>
   <p>Unde primo notandum est quod discordantia est duarum vocum mixtura
      naturaliter aures offendens. Diciturque discordantia metaphorice a dis et corde. Quemadmodum
      enim ex separatione duorum cordium ab uniformitate mutui consensus amaritudo inimicitiae
      oritur, ita ex duabus vocibus sibi invicem non consentientibus asperitas discordantiae
      producitur.</p>
   <p>Et quamvis apud diversos auctores nostrae artis discordantiam nunc
      diaphoniam, nunc dissonantiam, nunc discrepantiam nominari compererim, numquam tamen
      eam
      appellari malam concordantiam accepi. Unde revera plurium errant multi nostrae aetatis
      cantores imperitissimi quom discordantiam malam concordantiam vocent, enim vero sicut
      vitium
      mala virtus a nullo umquam morali philosopho dictum fuit, ita nec musicus umquam litteratus
      discordantiam malam concordantiam nuncupavit. Porro tridiapason in se septem et triginta
      mixturas continente, duae et viginti earum, ut superius demonstravimus, concordantiae
      sunt,
      caeterae vero, hoc est quindecim, discordantiae, videlicet:</p>
   <p>Semitonium,&nbsp;quod&nbsp;communiter&nbsp;dicitur&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Secunda&nbsp;imperfecta
      <br>Tonus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Secunda&nbsp;perfecta
      Tritonus&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Quarta&nbsp;falsa
      <br>Diapente&nbsp;cum&nbsp;semiditono&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Septima&nbsp;imperfecta
      Diapente&nbsp;cum&nbsp;ditono&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Septima&nbsp;perfecta
      <br>Semitonium&nbsp;supra&nbsp;diapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nona&nbsp;imperfecta
      Tonus&nbsp;supra&nbsp;diapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Nona&nbsp;perfecta
      <br>Tritonus&nbsp;supra&nbsp;diapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Undecima&nbsp;falsa
      Diapente&nbsp;cum&nbsp;semiditono&nbsp;supra&nbsp;diapason&nbsp;&nbsp;&nbsp;&nbsp;&nbsp;&nbsp;&nbsp;Quartadecima&nbsp;imperfecta <br>&nbsp;Diapente&nbsp;cum&nbsp;ditono&nbsp;supra&nbsp;diapason&nbsp;&nbsp;&nbsp;&nbsp;Quartadecima&nbsp;perfecta
      Semitonium&nbsp;supra&nbsp;bisdiapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sextadecima&nbsp;imperfecta
      <br>Tonus&nbsp;supra&nbsp;bisdiapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Sextadecima&nbsp;perfecta
      Tritonus&nbsp;supra&nbsp;bisdiapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;Decimaoctava&nbsp;falsa
      <br>Diapente&nbsp;cum&nbsp;semiditono&nbsp;supra&nbsp;bisdiapason&nbsp;&nbsp;&nbsp;&nbsp;Vicesimaprima&nbsp;imperfecta
      Diapente&nbsp;cum&nbsp;ditono&nbsp;supra&nbsp;bisdiapason&nbsp;&nbsp;&nbsp;&nbsp;&nbsp;&nbsp;&nbsp;&nbsp;Vicesimaprima&nbsp;perfecta <br></p>
   <p>Et haec discordantiarum communia nomina instar concordantiarum ab
      ordine locorum in quibus collocantur sunt instituta, ut si tenore in D sol re assistente
      discordantia sit in E la mi gravi. Hinc enim discordantiae secunda nomen erit, eo
      quod locus
      E la mi gravis a D sol re connumerando eum secundus sit, et sic de quarta falsa, septima
      et
      omnibus aliis, ut hic patet:</p>
   <p>[CSM22/2:91,1; text: Exempla] </p>
   <p>Capitulum II--De semitonio et tono, id est secunda imperfecta et
      secunda perfecta.</p>
   <p>Est autem semitonium discordantia ex mixtura duarum vocum duobus
      diascismatibus ab invicem distantium constituta, sicut mi, E la mi gravis, et fa,
      F fa ut
      gravis, ut hic:</p>
   <p>[CSM22/2:91,2]</p>
   <p>Diciturque semitonium a semus, quod est imperfectus, et tonus, quasi
      imperfectus tonus. Neque ignorandum est diffinitionem hanc de semitonio minori solum
      intelligi. Ut enim compertum habeo semitonium per se positum pro minori semper accipitur.
      Semitonium autem maius quod duobus diascismatibus et uno comate constat etiam discordantia
      est, sicut fa et mi, cuiuslibet [rob] fa [sqb] mi, ut hic:</p>
   <p>[CSM22/2:91,3]</p>
   <p>Et hanc discordantiam harmonici falsum unisonum vocant, eo quod apud eos in
      uno et eodem loco contingat; quiquidem falsus unisonus etiam committitur si contra
      aliquam
      notam per semitonium chromaticum sustinendam alia in eodem loco ponatur, ut hic:</p>
   <p>[CSM22/2:92,1]</p>
   <p>Neque dubium est hoc quoque semitonium chromaticum caeterorum minimum,
      constans secundum aliquos quinta parte toni, merito inter discordantias numerari.
      Porro omne
      semitonium, sive minus sive chromaticum, fuerit secunda imperfecta ad differentiam
      perfectae
      quae tonus est communiter dicitur.</p>
   <p>Unde tonus est discordantia ex mixtura duarum vocum uno semitonio
      maiore ac uno minore ab invicem distantium effecta, sicut fa, F fa ut gravis, et sol,
      G sol
      re ut gravis, ut hic:</p>
   <p>[CSM22/2:92,2]</p>
   <p>Quiquidem tonus a tono as dicitur, eo quod primus omnium sonorum ab
      uno loco ad alium progressorum perfecte tonet. Hinc, ut dictum est, secunda perfecta
      vulgariter appellatur. Et quamvis tonus ipse, prout Macrobius Boethiusque referunt
      a
      Pythagora, in proportione sesquioctave consistere inventus sit, non tamen sequitur
      quod
      concordet, manifestissimum enim est omnes proportiones etiam superparticulares concordantias
      non efficere.</p>
   <p>Praeterea notandum est quod praedicta semitonia simplices
      discordantiae sunt, tonus autem ac caeterae compositae, et hoc tripliciter, hoc est
      aut ex
      duabus discordantiis, ut ipse hic tonus qui ex duobus semitoniis uno maiore et altero
      minore
      formatur, aut ex duabus concordantiis, ut diapente cum semiditono, quod ex diapente
      ac
      semiditono confectum est, aut ex una concordantia et una discordantia, ut semitonium
      supra
      diapason, quod nullus ignorat ex diapason ac semitonio esse compositum.</p>
   <p>Sed videtur quod discordantiae ex duabus concordantiis compositae
      potius concordantiae sint, ut diapente cum semiditono vel cum ditono, namque si Boethio credendum est, dicenti ut superiori libro retulimus, quod concordantiae
      concordantiis suppositae alias quasdam concordantias efficiunt, quotienscumque una
      concordantia alteri coniungitur ex tali compositione non discordantia sed concordantia
      generatur.</p>
   <p>Ad hoc dicendum est auctoritatem hanc Boethianam intelligi debere de
      concordantiis infra diapason existentibus, ex quibus supra diapason vel bisdiapason
      vel
      tridiapason vel quantumvis diapason assumptis aliae nascuntur concordantiae, quippe
      si
      ditonus supra diapason vel bisdiapason assumatur alia concordantia quae simplex ditonus
      est
      efficitur. Et sic de aliis.</p>
   <p>Capitulum III--De tritono, id est quarta falsa.</p>
   <p>Tritonus est discordantia ex mixtura duarum vocum tribus tonis ab
      invicem distantium constituta, sicut fa, F fa ut gravis, et mi, [rob] fa [sqb] mi
      acuti, ut
      hic:</p>
   <p>[CSM22/2:93,1]</p>
   <p>Dictusque est tritonus a tribus et tonus, eo quod ex tribus tonis sit
      confectus. Continet itaque discordantia haec tres tonos quae adeo naturae inimica
      est, ut
      non solum aures offendat verum etiam a tenore in eam vel ab ea in tenorem absque medio
      ascendere vel descendere voci humanae quodammodo sit impossibile. Vocaturque communiter
      quarta falsa propterea quod veram quartam, hoc est diatessaron, uno maiori semitonio
      excedat.</p>
   <p>Capitulum IV--De diapente cum semiditono et diapente cum ditono, id
      est septima imperfecta et septima perfecta.</p>
   <p>Diapente cum semiditono est discordantia ex mixtura duarum vocum
      diapente ad semiditono ab invicem distantium effecta, sicut re, D sol re, et fa, C
      sol fa
      ut, ut hic patet:</p>
   <p>[CSM22/2:93,2]</p>
   <p>Diciturque diapente cum semiditono, eo quo diapente et semiditono
      constituatur, et quia discordantia haec quatuor tonos duoque semitonia tantum continet,
      communiter septima imperfecta nominatur.</p>
   <p>Diapente vero cum ditono est discordantia ex mixtura duarum vocum
      diapente ac di tono ab invicem distantium constituta, sicut fa, F fa ut gravis, et
      mi, E la
      mi acuti, ut hic patet:</p>
   <p>[CSM22/2:94,1]</p>
   <p>Dictumque est diapente cum ditono quoniam ex diapente ac ditono
      confectum sit. Continet autem ipsa haec discordantia quinque tonos et unum semitonium,
      unde
      et septima perfecta vulgariter est appellata.</p>
   <p>Capitulum V--De semitonio et tono supra diapason, id est nona
      imperfecta et nona perfecta.</p>
   <p>Semitonium supra diapason est discordantia ex mixtura duarum vocum
      diapason ac semitonio ab invicem distantium effecta, sicut mi, E la mi gravis, et
      fa, F fa
      ut acuti, ut hic:</p>
   <p>[CSM22/2:94,2]</p>
   <p>Diciturque semitonium supra diapason, eo quod ex semitonio supra
      diapason posito constituatur. Porro discordantia haec sicut diapason, ut supra demonstratum
      est, quinque tonos ac duo semitonia continet, quinque tonis ac tribus semitoniis tantummodo
      constat, hinc et communiter nona imperfecta vocatur.</p>
   <p>Tonus autem supra diapason discordantia est ex mixtura duarum vocum ab
      invicem diapason ac tono distantium constituta, sicut fa, F fa ut gravis, et sol,
      G sol re
      ut acuti, ut hic:</p>
   <p>[CSM22/2:94,3]</p>
   <p>Dictusque est tonus supra diapason, quoniam ex tono supra diapason assumpto
      conficiatur, et eo quod diapason quinque tonis ac duobus semitoniis constet, [discordantia]
      haec sex tonos ac duo etiam semitonia necessario continet, unde et nona perfecta vulgariter
      est nuncupata.</p>
   <p>Capitulum VI--De tritono supra diapason, id est undecima falsa.</p>
   <p>Tritonus supra diapason est discordantia ex mixtura duarum vocum
      diapason ac tritono ab invicem distantium effecta, sicut fa, F fa ut gravis, et mi,
      [rob] fa
      [sqb] mi superacuti, ut hic:</p>
   <p>[CSM22/2:95,1]</p>
   <p>Dictusque est tritonus supra diapason quia ex tritono supra diapason
      posito constituatur. Et quoniam, ut praeostendimus, diapason ex quinque tonis ac duobus
      semitoniis, tritonus vero ex tribus tonis constat, hanc discordantiam octo tonos ac
      duo
      semitonia continere manifestissimum est. Quaequidem discordantia ideo vulgariter undecima
      falsa vocatur, quia vera undecima, id est diatessaraon supra diapason, ab ea uno semitonio
      maiore superetur.</p>
   <p>Capitulum VII--De diapente cum semiditono et diapente cum ditono supra
      diapason, id est quartadecima imperfecta et quartadecima perfecta.</p>
   <p>Diapente cum semiditono supra diapason est discordantia ex mixtura
      duarum vocum diapason ac diapente cum semiditono ab invicem distantium constituta,
      sicut re,
      D sol re, et fa, C sol fa, ut hic:</p>
   <p>[CSM22/2:95,2]</p>
   <p>Diciturque diapente cum semiditono supra diapason, eo quod ex diapente
      cum semiditono supra diapason assumpto confectum sit; et quia, ut saepe dictum
      est, diapason quinque tonos ac duo semitonia, diapente vero cum semiditono quatuor
      tonos ac
      duo etiam semitonia contineat, discordantia haec novem tonis et quatuor semitoniis
      tantummodo constat. Quo fit ut et quartadecima imperfecta communiter nominetur.</p>
   <p>Diapente autem cum ditono supra diapason est discordantia ex mixtura
      duarum vocum ab invicem diapason ac diapente cum ditono distantium constituta, sicut
      fa, C
      fa ut, et mi, [rob] fa [sqb] mi superacuti, ut hic patet:</p>
   <p>[CSM22/2:96,1]</p>
   <p>Dictaque est discordantia haec diapente cum ditono supra diapason, eo
      quod ex diapente cum ditono supra diapason posito efficiatur. Quamquidem discordantiam
      decem
      tonos ac tria semitonia continere clarissimum est, quom diapason quinque tonis ac
      duobus
      semitoniis et diapente cum ditono quinque etiam tonis ac uno semitoniis et diapente
      cum
      ditono quinque etiam tonis ac uno semitonio constare superius ostensum sit. Hinc et
      ipsa
      quartadecima perfecta vulgariter est nuncupata.</p>
   <p>Capitulum VII bis--De semitonio et tono supra bisdiapason, id est
      sextadecima imperfecta et sextadecima perfecta.</p>
   <p>Semitonium supra bisdiapason est discordantia ex mixtura duarum vocum
      ab invicem bisdiapason ac semitonio distantium effecta, sicut mi, [rob] fa [sqb] mi,
      et fa,
      C sol fa, ut hic patet:</p>
   <p>[CSM22/2:96,2]</p>
   <p>Dictumque est semitonium supra bisdiapason quoniam ex semitonium supra
      bisdiapason posito constituatur. Porro si bisdiapason decem tonis et quatuor semitoniis
      constat, necessarium est ut discordantia haec decem tonos et quinque semitonia
      tantum contineant, unde et communiter sextadecima imperfecta dicitur.</p>
   <p>Tonus vero supra bisdiapason est discordantia ex mixtura duarum vocum
      bisdiapason ac tono ab invicem distantium constituta, sicut fa, C fa ut, et sol, D
      la sol,
      ut hic:</p>
   <p>[CSM22/2:97,1]</p>
   <p>Diciturque discordantia haec tonus supra bisdiapason eo quod ex tono
      supra bisdiapason assumpto confecta sit. Et quom bisdiapason decem tonos et quatuor
      semitonia contineat, ipsa haec discordantia undecim tonis et quatuor etiam semitoniis
      necessario constat. Hinc et sextadecima vulgariter est appellata.</p>
   <p>Capitulum VIII--De tritono supra bisdiapason, id est decimaoctava
      falsa.</p>
   <p>Tritonus supra bisdiapason est discordantia ex mixtura duarum vocum
      bisdiapason ac tritono ab invicem distantium effecta, sicut la fictum, in [sqb] mi,
      et la,
      in E la, ut hic:</p>
   <p>[CSM22/2:97,2]</p>
   <p>Estque discordantia haec dicta tritonus supra bisdiapason quia ex
      tritono supra bisdiapason posito constituatur, et quoniam superius demonstratum est
      bisdiapason decem tonis et quatuor semitoniis, tritonum vero tribus tonis constare,
      ipsa
      haec discordantia tredecim tonos ac quatuor etiam semitonia necessario continet. Vocaturque
      communiter decimaoctava falsa, eo quod veram decimamoctavam, hoc est diatessaron supra
      bisdiapason, uno semitonio maiore superet.</p>
   <p>Capitulum IX--De diapente cum semiditono et diapente cum ditono supra
      bisdiapason, id est vicesimaprima imperfecta et vicesimaprima perfecta.</p>
   <p>Diapente cum semiditono supra bisdiapason est discordantia ex mixtura duarum
      vocum ab invicem bisdiapason ac diapente cum semiditono distantium constituta, sicut
      se
      fictum in [Gamma] ut, et fa etiam fictum in primo loco extra manum supra E la, ut
      hic
      patet:</p>
   <p>[CSM22/2:98,1]</p>
   <p>Diciturque diapente cum semiditono supra bisdiapason, eo quod ex
      diapente cum semiditono supra bisdiapason assumpto constitutum sit. Porro quom bisdiapason,
      ut saepissime dictum est, decem tonos et quatuor semitonia, diapente vero cum semiditono
      quatuor tonos et duo semitonia contineat, discordantiam hanc quatuordecim tonis et
      sex
      semitoniis tantum constare manifestissimum est. Unde et vicesimaprima imperfecta vulgariter
      nominatur.</p>
   <p>Diapente autem cum ditono supra bisdiapason est discordantia ex
      mixtura duarum vocum bisdiapason ac diapente cum ditono ab invicem distantium effecta,
      sicut
      fa fictum extra manum in loco primo sub [Gamma] ut, et la, E la, ut hic:</p>
   <p>[CSM22/2:98,2]</p>
   <p>Dictaque est discordantia haec diapente cum ditono supra bisdiapason,
      quia ex diapente cum ditono supra bisdiapason posito conficiatur. Quaequidem discordantia
      quindecim tonis et quinque semitoniis necessario constat, si bisdiapason decem tonos
      et
      quatuor semitonia ac diapente cum ditono quinque etiam tonos ac unum semitonium continent,
      quapropter vicesimaprima perfecta communiter est nuncupata.</p>
   <p>Capitulum X--De falsis concordantiis.</p>
   <p>Denique praeter discordantias praedictas, ut praetermittam
      diatessaron, diatessaron supra diapason et diatessaron supra bisdiapason, de quibus
      per se
      positis intolerabiliter discordantibus satis libro superiori tractatum est,
      aliae intra tridiapason discordantiae comperiuntur, quas vulgariter falsas concordantias
      vocant, scilicet:</p>
   <p>Diapente&nbsp;imperfectum
      Diapente&nbsp;superfluum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;id&nbsp;est,&nbsp;falsa&nbsp;quinta <br>Diapason&nbsp;imperfectum
      Diapason&nbsp;superfluum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;id&nbsp;est,&nbsp;falsa&nbsp;octava
      <br>Diapente&nbsp;imperfectum&nbsp;supra&nbsp;diapason
      Diapente&nbsp;superfluum&nbsp;supra&nbsp;diapason&nbsp;&nbsp;&nbsp;&nbsp;&nbsp;&nbsp;&nbsp;id&nbsp;est,&nbsp;falsa&nbsp;duodecima
      <br>Bisdiapason&nbsp;imperfectum
      Bisdiapason&nbsp;superfluum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;id&nbsp;est,&nbsp;falsa&nbsp;quintadecima
      <br>Diapente&nbsp;imperfectum&nbsp;supra&nbsp;bisdiapason
      Diapente&nbsp;superfluum&nbsp;supra&nbsp;bisdiapason&nbsp;&nbsp;&nbsp;&nbsp;id&nbsp;est,&nbsp;falsa&nbsp;decimanona
      <br>Tridiapason&nbsp;imperfectum
      Tridiapason&nbsp;superfluum&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;id&nbsp;est,&nbsp;falsa&nbsp;vicesimasecunda <br></p>
   <p>Quae vero istarum discordantiarum aut falsarum concordantiarum
      imperfectae dictae sunt, ideo sic dicuntur, quoniam a perfectione verarum concordantiarum
      uno maiore semitonio distant. Superfluae autem ob hoc nominantur, quia e converso
      veras
      concordantias uno maiore semitonio superant, ut ex dictis ac exemplis sequentibus
      in
      unaquaque specie patebit.</p>
   <p>Capitulum XI--De diapente imperfecto et superfluo, id est quinta
      falsa.</p>
   <p>Diapente imperfectum est discordantia ex mixtura duarum vocum duobus
      tonis ac duobus semitoniis ab invicem distantium constituta, sicut mi, E la mi gravis,
      et
      fa, ipsius, [rob] fa [sqb] mi acuti, ut hic patet:</p>
   <p>[CSM22/2:99]</p>
   <p>Continet itaque discordantia haec tantum duos tonos ac duo semitonia.</p>
   <p>Diapente vero superfluum est discordantia ex mixtura duarum vocum ab
      invicem quatuor tonis distantium effecta, sicut fa fictum, in E la mi gravis, et mi,
      in
      [rob] fa [sqb] mi acuti, ut hic:</p>
   <p>[CSM22/2:100,1]</p>
   <p>Haec igitur discordantia quatuor tonis integris constat.</p>
   <p>Capitulum XII--De diapason imperfecto et superfluo, id est falsa
      octava.</p>
   <p>Diapason imperfectum est discordantia ex mixtura duarum vocum
      imperfecto diapente ad diatessaron ab invicem distantium effecta, sicut mi, ipsius
      [sqb] mi,
      et [rob] fa, [sqb] mi acuti, ut hic:</p>
   <p>[CSM22/2:100,2]</p>
   <p>Etque diapente imperfectum duobus tonis totidemque semitoniis tantum
      ac diatessaron duobus etiam tonis et uno semitonio constare praedictum est. Discordantia
      haec quatuor tonos ac tria semitonia solummodo continet. Diapason autem superfluum
      est
      discordantia ex mixtura duarum vocum ab invicem perfecto diapente ac tritono distantium
      constituta, sicut fa, [rob] fa [sqb] mi acuti, et mi, etiam [rob] fa [sqb] mi superacuti,
      ut
      hic patet:</p>
   <p>[CSM22/2:100,3]</p>
   <p>Quoniam vero perfectum diapente tres tonos ac unum semitonium
      tritonusque tres tonos ut praediximus continent, manifestum est discordantiam hanc
      sex tonis
      ac semitonio constare.</p>
   <p>Capitulum XIII--De diapente supra diapason imperfecto et superfluo, id
      est duodecima falsa.</p>
   <p>Diapente supra diapason imperfectum est discordantia ex mixtura duarum
      vocum perfecto diapason ac imperfecto diapente ab invicem distantium
      effecta, sicut mi, [sqb] mi, et fa, [rob] fa [sqb] mi acuti, ut hic:</p>
   <p>[CSM22/2:101,1]</p>
   <p>Et quia perfectum diapason quinque tonis ac duobus semitoniis
      imperfectumque diapente duobus tonis ac duobus etiam semitoniis confici superius ostensum
      est, discordantia haec septem tonos et quatuor semitonia tantummodo comprehendit.</p>
   <p>Diapente vero supra diapason superfluum est discordantia ex mixtura
      duarum vocum ab invicem superfluo diapason ac perfecto diapente distantium constituta,
      sicut
      fa fictum, in E la mi gravi, et mi, [rob] fa [sqb] mi superacuti, ut hic:</p>
   <p>[CSM22/2:101,2]</p>
   <p>Quoniam autem superfluum diapason sex tonos unum semitonium
      diapenteque perfectum tres tonos ac unum etiam semitonium continent, ut novem tonis
      ac
      duobus semitoniis haec discordantia constet necessarium est.</p>
   <p>Capitulum XIV--De bisdiapason imperfecto et superfluo, id est
      quintadecima falsa.</p>
   <p>Bisdiapason imperfectum est discordantia ex mixtura duarum vocum ab
      invicem uno perfecto diapason et altero imperfecto distantium effecta, sicut mi, [sqb]
      mi,
      et fa, [rob] fa [sqb] mi superacuti, ut hic:</p>
   <p>[CSM22/2:101,3]</p>
   <p>Et quoniam perfectum diapason, ut frequentissime dictum est, quinque
      tonis duobusque semitoniis ac imperfectum quatuor tonis et tribus semitoniis solummodo
      constat, hanc discordantiam novem tonos et quinque semitonia tantum continere
      nemo dubitat. Bisdiapason autem superfluum est discordantia ex mixtura duarum vocum
      uno
      diapason perfecto et altero superfluo ab invicem distantium constituta sicut fa fictum,
      [sqb] mi, et mi, [rob] fa [sqb] mi superacuti, ut hic patet:</p>
   <p>[CSM22/2:102,1]</p>
   <p>Porro quom diapason perfectum, ut praeostendemus, quinque tonos et duo
      semitonia, superfluum vero sex tonos ac unum semitonium contineat, discordantia haec
      undecim
      tonis ac tribus semitoniis necessario constat.</p>
   <p>Capitulum XV--De diapente supra bisdiapason imperfecto et superfluo,
      id est decimanona falsa.</p>
   <p>Diapente supra bisdiapason imperfectum est discordantia ex mixtura
      duarum vocum ab invicem perfecto bisdiapason et imperfecto diapente distantium effecta,
      sicut mi, [sqb] mi, et fa fictum, in primo loco extra manum supra E la, ut hic:</p>
   <p>[CSM22/2:102,2]</p>
   <p>Et quia bisdiapason perfectum decem tonis ac quatuor semitoniis,
      diapente autem imperfectum duobus tonis ac totidem semitoniis tantummodo constat,
      discordantia haec necessario duodecim tonos et sex semitonia solum continet.</p>
   <p>Diapente vero supra bisdiapason superfluum est discordantia ex mixtura
      duarum vocum bisdiapason superfluo ac diapente perfecto ab invicem distantium constituta,
      sicut fa fictum extra manum, loco secundo sub [Gamma] ut, et mi, [rob] fa [sqb] superacuti,
      ut hic patet:</p>
   <p>[CSM22/2:103,1]</p>
   <p>Constatque discordantia haec quatuordecim tonis et quatuor semitoniis,
      si bisdiapason superfluum undecim tonos ac tria semitonia, diapente vero perfectum
      tres
      tonos ac unum semitonium, ut saepe diximus, contineat.</p>
   <p>Capitulum XVI--De tridiapason imperfecto et superfluo, id est
      vicesimasecunda falsa.</p>
   <p>Tridiapason imperfectum est discordantia ex mixtura duarum vocum
      bisdiapason perfecto ac diapason imperfecto ab invicem distantium effecta, sicut mi
      fictum
      extra manum, secundo loco sub [Gamma] ut, et fa etiam fictum, in E la, ut hic:</p>
   <p>[CSM22/2:103,2]</p>
   <p>Porro quom bisdiapason perfectum decem tonos et quatuor semitonia,
      diapasonque imperfectum quatuor tonos ac tria semitonia tantum contineant, hanc
      discordantiam tonis ac septem semitoniis constare solummodo manifestissimum est.</p>
   <p>Tridiapason autem superfluum est discordantia ex mixtura duarum vocum
      ab invicem superfluo diapason ac perfecto bisdiapason effecta, sicut fa sub [Gamma]
      ut,
      secundo loco extra manum fictum, et la, E la, ut hic patet:</p>
   <p>[CSM22/2:103,3]</p>
   <p>Et quoniam ut praemonstratum est superfluum diapason sex tonis ac uno
      semitonio et bisdiapason perfectum decem tonis quatuorque semitoniis conficiuntur, discordantia haec sexdecim tonos et quinque semitonia necessario
      continet.</p>
   <p>Capitulum XVII--Quomodo etiam concordantiae perfectae, hoc est
      diapente, diapason et caeterae, possunt esse falsae concordantiae per imperfectionem
      aut
      superfluitatem ex semitonio chromatico causatam.</p>
   <p>Neque praemittendum est ipsas concordantias perfectas, id est
      diapente, diapason, diapente supra diapason, bisdiapason, diapente supra bisdiapason
      et
      tridiapason, fieri posse discordantias aut falsas concordantias per imperfectionem
      ac
      superfluitatem ex semitonio chromatico causatam, verbi gratia, si supra aliquam notam
      sustinendam quaevis istarum perfectarum concordantiarum contraponatur, tunc enim imperfecta
      quinta parte unius toni efficietur, ut hic patet:</p>
   <p>[CSM22/2:104,1; text: Exempla] </p>
   <p>At si infra quamvis notam etiam sustinendam aliqua dictarum
      concordantiarum perfectarum contraposita sit, quatuor partibus toni superflua erit,
      ut hic
      probatur:</p>
   <p>[CSM22/2:104,2; text: Exempla]</p>
   <p>Et quamvis hoc modo omnes concordantiae perfectae, ut dictum est,
      efficiantur discordantiae vel falsae concordantiae, diapente tamen ac diapente supra
      diapason et diapente supra bisdiapason non tam asperae per huiusmodi semitonia chromatica
      discordant ut caeterae, quod et praeposita apertissime manifestant exempla.</p>
   <p>Capitulum XVIII--Quod verae etiam discordantiae, id est septimanona,
      quartadecima et reliqua, per semitonium chromaticum possunt esse remissiores vel
      intensiores.</p>
   <p>Solent etiam aliae discordantiae verae, hoc est septimanona,
      quartadecima et similes, virtute chromatici semitonii vel intensiores vel remissiores
      effici, verumtamen tunc minime vel parum qualitas earum immutatur, semper enim discordantiae
      sunt, ut hic patet:</p>
   <p>[CSM22/2:105,1; text: Exempla]</p>
   <p>Capitulum XIX--Quod contrapunctus duplex sit, id est simplex et
      diminutus.</p>
   <p>Quoniam autem, ut principio libri superius diximus, in contrapuncto
      discordantiae aliquando admittuntur, notandum est primo contrapunctum esse duplicem,
      hoc est
      aut simplicem aut diminutum. Simplex contrapunctus dicitur ille qui simpliciter una
      nota
      contra aliam posita eiusdem valoris efficitur, ut hic:</p>
   <p>[CSM22/2:105,2; text: Contrapunctus simplex, Tenor]</p>
   <p>Dictusque est contrapunctus hic simplex eo quod simpliciter per
      proportionen aequalitatis tantum sine aliquo flore diversitatis confectus sit.</p>
   <p>Diminutus autem contrapunctus ille est qui per positionem duarum aut plurium
      notarum contra unam, nunc per proportionem aequalitatis, nunc inaequalitatis conficitur,
      ut
      hic:</p>
   <p>[CSM22/2:106; text: Contrapunctus diminutus, Tenor] </p>
   <p>Diciturque contrapunctus huiusmodi diminutus, quoniam in eo notarum
      integrarum quaedam fit in diversas minutas partes divisio. Hinc et floridus a nonnullis
      per
      metaphoram appellatur. Quemadmodum enim diversitas florum agros iucundissimos efficit,
      ita
      proportionum varietas contrapunctum acceptissimum reddit.</p>
   <p>Capitulum XX--Quod tam simplez quam diminutus contrapunctus dupliciter
      fit, hoc est scripto vel mente, et in quo res facta a contrapuncto differt.</p>
   <p>Porro tam simplex quam diminutus contrapunctus dupliciter fit, hoc est
      aut scripto aut mente.</p>
   <p>Contrapunctus qui scripto fit communiter res facta nominatur. At istum
      quem mentaliter conficimus absolute contrapunctum vocamus, et hunc qui faciunt super
      librum
      cantare vulgariter dicuntur. In hoc autem res facta a contrapuncto potissimum differt,
      quod
      omnes partes rei factae sive tres sive quatuor sive plures sint, sibi mutuo obligentur,
      ita
      quod ordo lexque concordantiarum cuiuslibet partis erga singulas et omnes observari
      debeat,
      ut satis patet in hoc exemplo quinque partium existenti, quarumquidem partium tres
      primo,
      deinde quatuor ac postremo omnes quinque concinunt:</p>
   <p>[CSM22/2:107; text: Contratenor tertius, Deo, Tenor, Contratenor
      secundus, Contratenor primus] </p>
   <p>[CSM22/2:108] </p>
   <p>[CSM22/2:109; text: o, grati-] </p>
   <p>[CSM22/2:110,1; text: tias.] </p>
   <p>Sed duobus aut tribus, quatuor aut pluribus super librum concinentibus
      alter alteri non subiicitur. Enimvero cuilibet eorum circa ea, quae ad legem ordinationemque
      concordantiarum pertinent, tenori consonare sufficit. Non tamen vituperabile immo
      plurimum
      laudabile censeo si concinentes similitudinem assumptionis ordinationisque concordantiarum
      inter se prudenter cantavering. Sic enim concentum eorum multo repletiorem suavioremque
      efficient.</p>
   <p>Capitulum XXI--Quod omnis contrapunctus aut super cantum planum aut
      super figuratum fit, et primo quomodo super cantum planum.</p>
   <p>Denique omnis contrapunctus aut super cantum planum aut figuratum fit.
      Super cantum planum quidem contrapunctum fieri contingit, quando ad voluntatem canentium
      quaelibet ipsius plani cantus nota una semibrevis minoris prolationis aut maioris
      tenetur,
      ut hic probatur:</p>
   <p>[CSM22/2:110,2; text: Contrapunctus, Tenor, Virginis,]</p>
   <p>[CSM22/2:111; text: -nis Mariae laudes intonent] </p>
   <p>[CSM22/2:112; text: Virginia Mariae laudes intonent Christiani.] </p>
   <p>Praeterea nonnulli sunt quamlibet notam plani cantus duas semibreves
      prolationis minoris efficientes, ut hic patet:</p>
   <p>[CSM22/2:113; text: Tenor, Contrapunctus, Allelu-] </p>
   <p>[CSM22/2:114,1; text: -luia.] </p>
   <p>Alii vero primam notam ipsius plani cantus tres semibreves minoris
      prolationis, secundam duas et tertiam unam, et sic de aliis usque in finem concinunt,
      ut hic
      patet:</p>
   <p>[CSM22/2:114,2; text: Contrapunctus, Tenor, Alleluia]</p>
   <p>[CSM22/2:115] </p>
   <p>Quidam insuper primam notam plani cantus tres semibreves minoris
      prolationis, secundam duas, tertiam unam et e converso quartam unam, quintam duas,
      sextam
      tres, et sic de caeteris usque in finem efficiunt, ut hic:</p>
   <p>[CSM22/2:116; text: Contrapunctus, Alleluia, Tenor] </p>
   <p>[CSM22/2:117,1] </p>
   <p>In pluribus etiam ecclesiis cantus ipse planus absque mensura canitur,
      super quem suavissimus concentus ab eruditis efficitur. Et in hoc auris bona concinentibus
      necessaria est ut attentissime cursum tenoristarum animadvertant ne istis unam notam
      canentibus illi super aliam concinant.</p>
   <p>Capitulum XXII--Quomodo super figuratum cantum fiat contrapunctus.</p>
   <p>Super cantum autem figuratum contrapunctus fit quotiens tenore ex
      notis certi valoris iuxta perfectas aut imperfectas quantitates mensuratis composito
      super
      eum concinitur, ut hic:</p>
   <p>[CSM22/2:117,2; text: Contrapunctus, Sanctus]</p>
   <p>[CSM22/2:118; text: sanctus, Dominus Deus Saba-] </p>
   <p>[CSM22/2:119,1; text: -baoth.] </p>
   <p>Similis vero contrapunctus super planum cantum efficitur, quando per
      quasvis quantitates notae ipsius plani cantus secundum formas earum quae longarum,
      brevium
      et semibrevium sunt, mensurantur, ut patebit in hoc sequenti exemplo per omnes quantitates
      imperfectas canendo:</p>
   <p>[CSM22/2:119,2; text: Contrapunctus, Alleluia, Tenor]</p>
   <p>[CSM22/2:120] </p>
   <p>Sunt autem et aliqui, quamvis rarissimi, non solum super tenorem,
      verum etiam super quamlibet aliam partem rei factae concinentes. Talique contrapunctus
      plurimum artis et usus requirit. Hinc si dulciter ac scientifice fiat, tanto est laudabilior
      quanto difficilior.</p>
   <p>Porro licet omnium praemissorum modorum ad efficiendum contrapunctum
      tam super cantum planum quam super figuratum exempla sint contrapuncti diminuti, simpliciter
      tamen, hoc est nota contra notam eisudem valoris in quovis modo,
      contrapunctus fieri potest. Verum eo uti super cantum figuratum per omnia ridiculosum
      est,
      et super planum puerile, nisi quando nota qualibet ipsius plani cantus accelerando
      mensuram,
      una semibrevis minoris prolationis tantummode canitur, tunc enim verbis distincte
      cum eo
      prolatis huiusmodi contrapunctus multum affert dulcedinis, ut hic patet:</p>
   <p>[CSM22/2:121; text: Contrapunctus, Lauda Syon salvatorem, lauda ducem
      et pastorem in hymnis et canticis, Tenor] </p>
   <p>Capitulum XXIII--Quod in simplici contrapuncto discordantiae non sunt
      admittendae, sed in diminuto, et primo qualiter circa partes minimae in utraque prolatione
      et circa partes semibrevis in minori.</p>
   <p>In ipso autem simplici contrapuncto discordantiae simpliciter et
      absolute prohibentur, sed in diminuto cum ratione moderata interdum permittuntur.
      Unde
      sciendum est ut veterum musicorum compositiones transeam in quibus plures erant
      discordantiae quam concordantiae, quod fere omnes recentiores non solum compositores
      verum
      etiam super librum canentes, tam in prolatione maiori quam in minori supra primam
      vel aliam
      partem minimae et in minori ultra hoc supra primam vel aliam etiam partem semibrevis
      posita
      concordantia, discordantiam eiusdem aut minoris notae supra sequentem immediate
      collocant.</p>
   <p>E contra vero, tam in prolatione maiori quam in minori, supra primam
      partem primae duarum minimarum in eodem loco existentium unitarum aut separatarum
      vel
      minimae solius, et ultra hoc in prolatione minori supra primam partem duarum semibrevium
      in
      eodem etiam loco unitarum aut separatum, perfectionem aliquam immediate
      praecedentium discordantia fere semper assumitur. Immo si tam in prolatione maiori
      quam in
      minori per plures minimas, vel ultra hoc in prolatione minori per plures semibreves
      fiat
      descensus in aliquam perfectionem, discordantia super primam etiam partem cuiuslibet
      earum
      syncopando frequentissime admittitur, ut hic in sequenti exemplo patet:</p>
   <p>[CSM22/2:122; text: Supremum, Salve martyr virgoque Barbara, sponsa
      pulchra Jesu Christo cara.] </p>
   <p>[CSM22/2:123; text: Sis meritis nobis et precibus propicia coram summo Deo,
      ut] </p>
   <p>[CSM22/2:124; text: locati in caeli sedibus, te cum omnes laetemur in eo.] </p>
   <p>Capitulum XXIV--De admissione discordantiarum circa partes notarum
      secundum quas mensura cantus dirigitur et quae proportionibus binariis quantitatibusque
      imperfectis subiiciuntur.</p>
   <p>Praeterea quod de admissione discordantiarum circa partes semibrevis
      prolationis minoris diximus, hoc etiam de discordantiis circa partes omnium notarum
      et
      secundum directionem mensurae aequipollentium admittendis intelligendum est, ut circa
      partes
      minimae cuiusvis prolationis in proportione subdupla vel ubi tenor, quod idem, crescit
      in
      duplo, circa partes brevis temporis imperfecti et minoris prolationis in
      cantu ad medium vel per proportionem duplam quod etiam idem est, canendo, circa partes
      longae eiusdem temporis et prolationis modi quoque minoris imperfecti in proportione
      quadrupla, et circa partes maximae eorumdem temporis, prolationis et modi minoris
      ac modi
      maioris pariter imperfecti in proportione octupla. Namque posita similiter concordantia
      supra primam aut aliam partem huiusmodi notarum per praedictos modos, proportiones
      et
      quantitates canendarum, discordantia eiusdem aut minoris notae supra sequentem assumi
      poterit.</p>
   <p>Et si duae earum unitae aut separatae in eodem loco perfectionem
      aliquam praecesserint, supra primam partem primae ipsarum discordantia e converso
      interdum
      collocatur, immo ubi per unam aut plures praedictarum notarum descensus fit in aliquam
      perfectionem, quaelibet earum supra primam partem sui discordantiam syncopando frequenter
      assumi permittit, ut hic patet in sequenti exemplo:</p>
   <p>[CSM22/2:125; text: Tenor, Contratenor, Sancte Johannes Ba-] </p>
   <p>[CSM22/2:126; text: Baptista via rege nos in ista ut te rectore,] </p>
   <p>[CSM22/2:127; text: te duce fruamur eterna luce.] </p>
   <p>Capitulum XXV--Quomodo discordantiae circa partes notarum cantus mensuram
      dirigentium in proportione binaria constitutarum et per naturam quantitatis cui subiiciuntur
      perfectarum admittendae sint.</p>
   <p>Si vero quamvis praedictarum notarum in proportione binaria
      constitutarum per naturam quantitatis cui subiicitur perfecta fuerit, ut brevis prolationis
      minoris, sed temporis perfecti in dupla vel longa prolationis minoris et temporis
      imperfecti, sed modi minoris perfecti in quadrupla, quia tunc mensura non secundum
      totam
      ipsam notam sed secundum duas eius partes tantum dirigitur, necessarium est ultimam
      eius
      partem tertiam totam aut partem primam ipsius esse concordantiam, eo quod per eam
      mensurae
      directio incipiat.</p>
   <p>Ante ipsam tamen huiusmodi notae partem tertiam, postquam supra primam
      aut aliam partem eius concordantiam ut opportet assumpta fuerit, discordantia eiusdem
      aut
      minoris notae supra sequentem collocari permittitur. Et quamvis per huiusmodi notam
      aut
      plures similes natura quantitatis cui subiecta est vel subiectae sunt, ut dictum est,
      perfectam aut perfectas descensus fiat in aliquam perfectionem, vel duae earum in
      eodem loco
      unitarum aut separatarum perfectionem ipsam antecedant, supra primam partem nullius
      earum
      discordantia est admittenda, ut hic:</p>
   <p>[CSM22/2:128; text: Contratenor, Tenor, Beatissima Beatrix, prudens
      vir-] </p>
   <p>[CSM22/2:129; text: virtutum amatrix, nos omnes abs te amatos in e-] </p>
   <p>[CSM22/2:130; text: in eternum fac beatos.] </p>
   <p>Capitulum XXVI--De admissione discordantiarum circa partes notarum
      secundum quas totaliter aut principaliter mensura cantus dirigitur et quae in proportione
      ternaria constitutae vel perfectae vel augmentatae vel imperfectae quovismodo sint.</p>
   <p>In proportione autem ternaria ut in tripla, sesquialtera,
      subsesquialtera, sextupla et simili, si nota secundum quam totaliter aut principaliter
      cantus mensuratur perfecta vel augmentata vel imperfecta per imperfectionem aut per
      naturam
      quantitatis cui subiicitur fuerit, tunc posita concordantia supra primam partem eius,
      discordantia similis aut minoris notae supra secundam assumi permittitur.</p>
   <p>Sed si ipsa nota perfecta vel augmentata sit sive per syncopam una
      minor eam antecedat, sive non, quoniam tertia pars eius magis quam secunda exprimi
      soleat,
      haec supra se totam aut supra primam partem sui concordantiam postulat. Et quando
      huiusmodi
      notam perfectam vel augmentatam duae minores syncopando praecedunt, tunc secunda pars
      eius
      tota aut prima pars ipsius concordantiam requirit, eo quod ab ea dirigi mensura incipit.</p>
   <p>Dum vero descensum per unam aut plures huiusmodi notarum proportionis
      ternariae in aliquam perfectionem fieri contingit, tunc si perfectae sint vel augmentatae,
      supra primam partem nullius earum discordantia umquam assumi debebit. Secus autem
      si
      quovismodo fuerint imperfectae, quia tunc prima pars cuiuslibet earum supra se discordantiam
      collocari patitur, ut patet in sequenti exemplo:</p>
   <p>[CSM22/2:131; text: Tenor, Contratenor, Martine praesul inclyte superis de-] </p>
   <p>[CSM22/2:132; text: -cus, addite impe-] </p>
   <p>[CSM22/2:133; text: tra nobis gaudi-] </p>
   <p>[CSM22/2:134; text: a quae possides celestia.] </p>
   <p>Capitulum XXVII--Quomodo discordantiae circa partes minimae in
      proportione subtripla vel ubi tenor crescit in triplo admitti possint.</p>
   <p>Quia vero in proportione subtripla vel ubi, quod idem est, tenor in
      triplo crescit, non secundum totam minimam, sed secundum duas partes eius tantum mensura
      dirigitur, ultima tertia pars eius tota aut pars ipsius prima necessario supra se
      concordantiam postulat, eo quod ab ea mensurae directio incipiat.</p>
   <p>Posita vero, ut necessarium est, supra primam aut aliam partem
      huiusmodi minimae concordantia, discordantia eiusdem aut minoris notae supra sequentem ante tertiam licite est assumenda. Et licet per unam huiusmodi minimam aut
      per
      plures in aliquam perfectionem descendatur, vel duae in eodem loco unitae aut separatae
      perfectionem ipsam praecedant, supra primam partem nullius earum discordantia est
      admittenda, ut hic patet:</p>
   <p>[CSM22/2:135; text: Tenor: Crescit in triplo, Contratenor, Catherina
      sponsa Dei residens in celestibus] </p>
   <p>[CSM22/2:136; text: stibus ut salver tuis precibus, semper memor esto mei.] </p>
   <p>Capitulum XXVIII--De admissione discordantiarum circa partes
      semibrevis in prolatione maiori consistentis quando secundum duas partes eius mensura
      cantus
      dirigitur.</p>
   <p>Subinde quoniam cantus maioris prolationis aliquando non secundum
      integram semibrevem vel secundum minimam solam, sed secundum semibrevem
      imperfectam, hoc est duas minimas, mensuratur, ut scilicet quando in eadem parte cantus
      ipsa
      maior prolatio minorem immediate sequitur, tunc, eo quod supra tertiam minimam semibrevis
      mensura dirigi incipiat, necesse est supra eam totam aut primam partem ipsius assumi
      concordantiam.</p>
   <p>Sed ante hanc semibrevis teriam partem, dummodo ut opportet supra
      primam vel aliam partem eius concordantia posita fuerit, discordantia eiusdem aut
      minoris
      notae supra sequentem assumi poterit. Et quamvis duae semibreves perfectae hoc in
      cantu ante
      perfectionem aliquam in eodem loco unitae aut separatae fuerint, vel per unum aut
      plures
      etiam perfectas in ipsam perfectionem descendatur, nulla earum supra primam partem
      sui
      discordantiam collocari permittit.</p>
   <p>Ubi vero in huiusmodi cantu semibrevis ipsa fuerit imperfecta, ita
      circa discordantias supra partes eius admittendas versabitur, sicut et circa discordantias
      quae supra partes semibrevis prolationis minoris admittuntur versandum esse superius
      ostendimus, ut hic:</p>
   <p>[CSM22/2:137; text: Contratenor, Tenor, Magne doctor Augustine inter-] </p>
   <p>[CSM22/2:138; text: -pres legis divinae, effice, et nos trinitatis cognitores
      cum beatis.] </p>
   <p>Capitulum XXIX--Quomodo multi numquam supra integram partem dimidiam notae
      secundum quam mensura cantus dirigitur, immo supra minorem tantum assumunt.</p>
   <p>Multi tamen adeo exacte discordantias evitant ut numquam supra
      dimidiam partem integram, immo supra tertiam aut quartam aut minorem tantum cuiusvis
      notae
      secundum quam mensura dirigitur discordantiam assumant. Et ut mea fert opinio, tales
      potius
      imitandi sunt quam Petrus de Domarto et Anthonius Busnois, quorum ille in prima parte
      "Et in
      terra" Missae Spiritus almus, iste vero in cantilena Maintes femmes non solum dimidiam
      partem notuae mensuram dirigentis, hoc est semibrevis minoris prolationis in tempore
      perfecto, immo totam ipsam semibrevem discordantiam effecerunt, ut hic patet:</p>
   <p>[CSM22/2:139,1; text: Petrus de Domarto, Contratenor altus,
      Contratenor bassus, etc.] </p>
   <p>[CSM22/2:139,2; text: Antonius Busnois, Maintes femmes, Tenor,
      etc.]</p>
   <p>Capitulum XXX--Confutatio quorumdam dicentium hanc ob causam
      discordantias integras admitti ut concordantia sequens dulcior appareat.</p>
   <p>Et nonnulli sunt qui talis integrae discordantiae admissionem probant,
      eo quod concordantia immediate sequens suavior appareat, ut enim natura est,
      opposita iuxta se posita magis elucescunt. O firmissima ratio! Num quid vitium aliquod
      ab
      homine praedicto virtute committendum est, quo virtus eius clarius enitescat? Num
      quid
      orationi distincte et ornate aliqua ineptia est inserenda, ut caeterae partes eois
      elegantiores esse videantur? Et quid obsecro eruditorum pectorum visum delectare nitentium
      viderit umquam alicui pulchrae formae quampiam deformitatem admississe, quo caeterae
      membra
      formosiora appareant? Quid verbis moror? Si Tullio credimus, quemadmodum in omnem
      vitam, ita
      in actiones nullam discrepantiam conferre debemus. Namque, ut idem in primo suorum
      Officialium librorum, "in fidibus aut tibiis, quamvis paululum discrepent, tamen id
      a
      sciente animadverti solet." Unde fit quod praeter intentionem musicae quam Aristoteles
      naturalem in se delectationem continere affirmat, animus eruditi auditoris in dolorem
      collabatur.</p>
   <p>Capitulum XXXI--Quibus ex causis parvae discordantiae a musicis assumi
      permittantur.</p>
   <p>Verumtamen modis aliquando praedictis discordantiae parvae a musicis,
      sicut figurae rationabiles a grammaticis ornatus necessitatisve causa assumi permittuntur.
      Ornatur enim cantus, quando fit ascensus vel descensus ab una concordantia ad aliam
      per
      media compatibilia et per syncopas quae interdum sine discordantiis fieri non possunt.
      Quaequidem discordantiae parvae ita vehementer se non repraesentant auditui, quom
      supra
      ultimas partes notarum collocantur, ut si supra primas assumantur. Soni nempe musici
      violento notu fiunt. Unde si motus violentus eius naturae sit, ut circa finem remittatur,
      consequens est secundas partes notarum non tam vehementis soni esse quam primas. Quodquidem
      intelligendum est de notis mensuram dirigentibus aerumque partibus unitis; in caeteris
      enim
      aeque sonos exaudiri manifestissimum est.</p>
   <p>Capitulum XXXII--De ordinatione cuiuslibet discordantiae.</p>
   <p>Ordinatio autem cuiuslibet discordantiae haec est, ut tam ascendendo
      quam descendendo semper post aliquam concordantiarum ei proximarum collocetur, ut
      secunda
      post unisonum aut tertiam, quarta post tertiam aut quintam, septima post
      quintam aut octavam, et sic de aliis. Et hanc ipsam discordantiam concordantia uno
      gradu vel
      duobus tantum quamvis hoc rarissime distans ab ea immediate sequetur. Itaque si ab
      uno loco
      ascendatur vel descendatur per aliquam discordantiam, ad eundem continuo non est
      revertendum, nisi ipsa discordantia adeo parva sit, ut vis exaudiatur, sicut hic patet:</p>
   <p>[CSM22/2:141; text: Tenor, Contratenor, Omnes sancti gloriosi cives
      caeli luminosi, Orate Dei fili-] </p>
   <p>[CSM22/2:142,1; text: -lium pro salute fidelium.] </p>
   <p>Ab hac tamen nostra discordantiarum ordinatione Johannes Okeghem in
      parva cantus particula, hoc est in principio "Patrem" Missae la belle se siet, plurimum
      dissentit, ut hic:</p>
   <p>[CSM22/2:142,2; text: Johannes Okeghem, Patrem omnipotentem]</p>
   <p>Quod si tamquam optimus compositor ac accuratus exquisitor effecerit cunctis
      id audientibus iudicandum reliquo.</p>
   <p>Capitulum XXXIII--Quod discordantiae quas falsas concordantias vocant
      omnino sunt evitandae.</p>
   <p>Porro quaecumque superius de praemissu ac ordinatione discordantiarum
      conscripsimus, non de discordantiis quas falsas concordantias alii nuncupant, intelligenda
      esse quisquis claro pollet ingenio facillime comprehendit. Quippe et falsum unisonum
      et
      falsum diapente et falsum diapason et quamlibet aliam falsam concordantiam per defectum
      aut
      superabundantiam semitonii maioris effectam evitare debemus. Id enim est quod in primis
      a
      magistris scholaribus praecipitur, ne mi contra fa in concordantiis perfectis admittant.
      Verumtamen saepissime apud infinitos compositores etiam celeberrimos oppositum comperi,
      ut
      apud Faugues in Missa Le serviteur, apud Busnois in carmine Je ne demande et apud
      Caron
      etiam in uno carmine quod dicitur Hellas, sicut hic patet:</p>
   <p>[CSM22/2:143; text: Faugues, Tenor, Contratenor, Qui sedes, etc.] </p>
   <p>[CSM22/2:144; text: Busnois, Contratenor, Je ne demande, etc. Caron, Tenor,
      Hellas]</p>
   <p>Et profecto quom errores tam evidentes a tantis compositoribus
      committi video, nullo prorsus alio modo eos excusandos arbitror quam per hoc dictum
      Horatii,
      Quandoque bonus dormitat Homerius," id est ut Acro exponit, quandoque errat bonus
      poeta,
      unde et bonum etiam musicam aliquando errare non est mirandum.</p>
   <p>Capitulum XXXIV--De concordantiis perfectis quae vel imperfectae vel
      superfluae per semitonium chromaticum fiunt evitandis.</p>
   <p>Concordantiae vero perfectae quae per semitonium chromaticum, hoc est
      per sustentionem aut imperfectae aut superfluae efficientur etiam sunt evitandae,
      licet et
      his uti supra totam aut dimidiam aut maiorem partem notae mensuram dirigentis, et
      perfectionem immediate praecedentis omnes fere compositores in compositione trium
      aut
      plurium partium, ut in sequentibus exemplis patet expertus sum:</p>
   <p>[CSM22/2:145; text: Tenor, Contratenor, O Deus princeps caelorum, memor esto
      musicorum.] </p>
   <p>Explicit Liber secundus.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus VII.</p>
   <p>Caput I.</p>
   <p>De generibus inaequalitatis, quot sint, et quot in musica sint
      necessaria.</p>
   <p>Genera inaequalitatis quinque sunt, scilicet multiplex,
      superparticulare, superpartiens, multiplex superpartiens, et multiplex superparticulare.
      Primum ergo inaequalitatis genus est multiplex, cum maior numerus continet totum minorem
      in
      se dupliciter, tripliciter vel quadrupliciter, et sic deinceps, nihilque deest, nihilque
      exuberat; appellatur enim aut duplum, aut triplum, aut quadruplum, et caetera: ut
      sunt 2. ad
      1. aut 3. ad 1. aut 4. ad 1. et caetera. In hoc quidem genere inaequalitatis ponuntur
      tres
      consonantiae, scilicet diapason, diapason diapente, et bisdiapason.</p>
   <p>Secundum autem genus inaequalitatis est, quod appellatur
      superparticulare, hoc est, cum maior numerus continet totum minorem in se, et eius
      aliquam
      unam partem, ut sunt 3. ad 2. 4. ad 3. et 5. ad 4. et caetera. In hoc quidem genere
      inaequalitatis ponuntur duae consonantiae, scilicet diatessaron et diapente, nec non
      proportio sesquioctava, in qua est tonus, qui, ut dictum est, et infra de coniunctionibus
      ostendetur, consonantia non est; similiterque duae proportiones duorum semitoniorum,
      minoris
      et maioris, hoc est enarmonici et diatonici, quae vocatur sesquisextadecima et
      sesquidecimaseptima.</p>
   <p>Tertium genus inaequalitatis est, quod superpartiens dicitur, cum maior
      numerus continet totum minorem in se, et eius aliquas partes: et siquidem duas partes
      supra
      continet, vocatur proportio superbipartiens, et si tres, supertripartiens dicitur,
      ut sunt
      5. ad 3. haec proportio dicitur superbipartiens; ut 7. ad 4. haec enim
      proportio supertripartiens nominatur. In hoc quidem genere inaequalitatis nulla consonantia
      cadit, quia in eo simpliciter sumto nulla est proportio musicalis.</p>
   <p>Quartum genus inaequalitatis est multiplex superparticulare, cum maior
      numerus continet totum minorem in se vel bis vel ter vel quater et caetera et insuper
      eius
      unam partem: et si continet bis et eius medietatem, vocatur proportio dupla
      supersesquialtera, ut sunt 5. ad 2. Si vero maior numerus adhuc continet totum minorem
      bis
      et eius tertiam partem, vocatur proportio dupla supersesquitertia, ut 7. comparati
      ad 3. Si
      autem continet maior numerus totum minorem in se ter, et eius medietatem, vocatur
      proportio
      tripla supersesqualtera, ut sunt 7. ad 2. Et si maior numerus continet totum minorem
      in se
      ter et eius tertiam partem, vocatur proportio tripla supersesquitertia, ut 10. comparati
      ad
      3.</p>
   <p>Quintum genus inaequalitatis est, quod multiplex superpartiens
      nominatur, cum maior numerus continet totum minorem in se vel bis vel ter vel quater
      et
      caetera et insuper eius aliquas partes. Et si bis eum continet et eius duas partes,
      vocatur
      proportio dupla superbipartiens, ut sunt 8. ad 3. In hoc quidem genere inaequalitatis
      ponitur consonantia diapason diatessaron. Et rursus tripla superbipartiens dicitur,
      si maior
      numerus continet totum minorem in se ter et insuper eius duas partes, ut sunt 11.
      ad 3. et
      sic deinceps. Ex dictis immediate apparet, quod de quinque generibus inaequalitatis
      in
      musica, omnino tria sunt necessaria, scilicet multiplex, in quo ponuntur proportiones
      tres,
      scilicet dupla, tripla et quadrupla: superparticulare, in quo ponuntur sesquitertia,
      sesquialtera, sesquioctava, sesquisextadecima, et sesquidecimaseptima: et multiplex
      superbipartiens, in quo ponitur consonantia diapason diatessaron. Et haec de generibus
      inaequalitatis dicta sufficiant.</p>
   <p>Finit tractatus septimus.</p>
</div>
</main>

</body>
</html>

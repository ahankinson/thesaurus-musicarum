<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Quomodo organice moduletur.</p>
   <p>Quicumque organalem scientiam cupit attingere, scire debet quod omnis
      cantus in organis intra septem arceatur discrimina vocum. Et quanto vox maior est
      in
      elevatione, tanto minor est organice in depositione, et quanto minor est in elevatione,
      tanto maior est organice in depositione, et econtra quanto minor est in depositione,
      tanto
      erit organice maior in elevatione et quanto maior est in depositione tanto minor erit
      organice in elevatione.</p>
   <p>Ideoque modi mutantur in modos id est maiores in minores et minores in
      maiores.</p>
   <p>Verbi gratia:</p>
   <p>Semitonium regulare erit organice diapente cum duobus tonis sive in
      depositione sive in elevatione.</p>
   <p>Tonus regularis organice diapente cum semiditono erit.</p>
   <p>Semiditonus regularis organice diapente cum tono.</p>
   <p>Ditonus regularis organice diapente cum semitonio.</p>
   <p>Diatessaron regulare organice diapente.</p>
   <p>Diapente regulare organice diatessaron.</p>
   <p>Diapente cum semitonio regulare organice ditonus.</p>
   <p>Diapente cum tono regulare organice semiditonus.</p>
   <p>Diapason vero semper mutatur in equisonum.</p>
   <p>Et notandum, quod modos, quos regulariter rarius, ut diapente cum
      semitonio et diapente cum tono, vel numquam, sicut diapente cum semiditono vel ditono
      admittimus, organa sepe et dulcius frequentant. Haec secundum usum hominum et exteriores
      sensus (id est, prout videre et audire possumus) protuli.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Notkeri de musica.</p>
   <p>Notker Lamberto fratri salutem</p>
   <p>Quid singulae litterae in superscriptione significent cantilenae, prout
      potui iuxta tuam petitionem explanare curavi.</p>
   <p>A. Ut altius elevetur, admonet.</p>
   <p>B. Secundum litteras, quibus adiungitur, ut bene, multum extollatur,
      vel gravetur, sive teneatur, belgicat.</p>
   <p>C. Ut cito, vel celeriter dicatur, certificat.</p>
   <p>D. Ut deprimatur, demonstrat.</p>
   <p>E. Ut equaliter sonetur, eloquitur.</p>
   <p>F. Ut cum fragore seu frendore feriatur, flagitat.</p>
   <p>G. Ut in gutture gradatim garruletur, genuine gratulatur.</p>
   <p>H. Ut tantum in scriptura aspirat, ita et in nota idipsum habitat.</p>
   <p>I. Iusum vel inferius insinuat, gratitudinemque pro g. interdum
      indicat.</p>
   <p>K. Licet apud Latinos nihil valeat, apud nos tamen Alemannos pro [chi]
      graeca positum chlenige, id est, clange, clamitat.</p>
   <p>L. Levare laetatur.</p>
   <p>M. Mediocriter, melodiam, moderari, mendicando, memorat.</p>
   <p>N. Notare, hoc est, noscitare, notificat.</p>
   <p>O. Figuram sui in ore cantantis ordinat.</p>
   <p>P. Pressionem, vel prensionem praedicat.</p>
   <p>Q. In significationibus notarum cur quaeratur? cum etiam in verbis ad
      nihil aliud scribatur, nisi ut sequens V. vim suam amittere quaeritur.</p>
   <p>R. Rectitudinem vel rasuram non abolitionis, sed crispationis
      rogitat.</p>
   <p>S. Susum vel sursum scandere, sibilat.</p>
   <p>T. Trahere vel tenere debere, testatur.</p>
   <p>V. Licet amissa in sua, veluti valde Vau graeca, vel hebraea,
      velificat.</p>
   <p>X. Quamvis latina verba per se inchoet, tamen expectare expetit.</p>
   <p>Y. Apud Latinos nihil hymnizat.</p>
   <p>Z. Vero licet et ipsa mere graeca, et ob id haud necessaria Romanis,
      propter praedictam tamen. R. litterae occupationem ad alia requirere. In sua lingua,
      zitise
      require.</p>
   <p>Ubicunque autem duae, vel tres, aut plures litterae ponuntur in uno
      loco, ex superiore interpretatione, maximeque illa, quam de B. dixi, quid sibi velint,
      facile poterit adverti. Salutant te Ellinici fratres; monentes te fieri de ratione
      embolismi
      triennis, ut absque errore gnarus esse valeas biennis contempto precio divitiarum
      Xerxis.</p>
   <p>De octo tonis.</p>
   <p>Interpretatio Latina.</p>
   <p>Sciendum itaque, quod in cantu tonorum septem dumtaxat mutationes sint,
      quas Virgilius dicit: Septem discrimina vocum; et octava in qualitate eadem est, quae
      prima.
      Propterea in lyra et in psalterio septem semper chordae sunt, eaeque aequaliter factae.
      In
      his aliisque instrumentis alphabetum ulterius haud procedit, quam ad primas septem
      litteras
      A B C D E F G. Ex septem his quatuor sunt, nempe B C D E. in quas omnis cantus desinit:
      qui
      primi et secundi toni est, desinit in B. qui tertii et quarti, in C. qui quinti et
      sexti, in
      D. qui septimi et octavi, in E. Quodsi cantus descendere velit a sua conclusione deorsum
      usque ad quintam litteram, vel sursum ascendere usque ad nonam, ita ut
      tredecim superet, sicut fit in antiphona Cum fabricator mundi in primo tono: tunc
      superius
      apponendae sunt dicti alphabethi sex primae litterae A B C D E F et inferius tres
      ultimae E
      F G. tunc sexdecim sunt: quemadmodum veteribus Musicis quindecim litterae, et quindecim
      chordae sufficere videbantur; et volebant, ut cithara totidem chordas haberet, usque
      dum
      suprema infimae corresponderet in quadruplo. Haec est maxima proportio, et maxima
      symphonia,
      quae bis diapason dicitur, atque ex aliis symphoniis constat. Diatessaron siquidem
      et
      Diapente efficiunt Diapason: sicut autem Diatessaron et Diapente Diapason faciunt,
      ita duae
      Diapason bis Diapason constituunt: propterea quatuor symphoniae in una reperiuntur.</p>
   <p>De tetrachordis.</p>
   <p>In quindecim chordis numerabant quatuor tetrachorda, in octo chordis
      duo disiuncta, in septem duo coniuncta, haec dicuntur duo discreta, duo indiscreta.
      Si autem
      unum tantum addatur, tunc sunt omnia quatuor discreta, et ultimum dicitur gravium,
      alterum
      propter omnium cantuum terminationes finale, tertium superiorum, et quartum excellentium.
      Quod autem pro sexdecim chordis in lyra ter septem, eodemque modo in quibusdam instrumentis
      tria alphabetha sint; id propter maiorem facilitatem factum est, ut sine difficultate
      ambarum manuum ascendendo plenus cantus formari possit, et superius omnino
      necesse non sit mutare manus a supremo alphabeto ad infimum. Hinc tria alphabeta necessario
      ideo similia sunt, ut in quolibet sit Diapason, tum Diatessaron et Diapente. Et in
      Diatessaron sunt tria cola, tonus, tonus, semitonium; et in Diapente quatuor, tonus,
      tonus,
      semitonium, tonus.</p>
   <p>De octo modis.</p>
   <p>Qui autem lyram facit, eam ita mensuretur, ne propter maiorem
      extensionem nimis sonora, nec ob minorem extensionem minus sonora sit; chordae enim
      nimis
      altae et nimis depressae propter mensurae defectum omnium sunt ingratissimae. Hinc
      Phryges
      Doresque laudabant medium, quod inter duo illa extrema est. Itaque Dores mallebant
      aliquantulum propinquare tono infimo quam supremo; Phryges vero aliquantulum proximiores
      esse volebant supremo quam infimo. Duos hos modos Musica ex his ipsis gentibus dicit
      modum
      Dorium et Phrygium. Inter hos est tonus, qui est discrimen inter duos illos. Super
      phrygium
      est lydius, quorum discrimen tonus est. Super lydium uno semitonio altior est mixolydius,
      et
      hoc altior uno tono hypermixolydius. Deinde tres sunt inferiores Dorio: inferior uno
      semitonio hypolydius est; hoc inferior uno tono hypophrygius; et adhuc uno tono hypodorius.
      Hic est infimus, a quo ascendendo octavus et supremus est hypermixolydius. Ex
      his octo modis, puta hypodorio, hypophrygio, hypolydio, dorio, phrygio, lydio, mixolydio
      hypermixolydio demonstratae nobis sunt octo species diapason symphoniae. In quibus
      reperimus
      ascendendo ab infimo ad supremum haec septem discrimina: tonum, tonum, semitonium,
      tonum,
      tonum, semitonium, tonum. Ad haec sonat supremus modus duplum respectu infimi. Porro
      ubi
      hypodorius modus est, tunc profundissime cantare incipimus; et ubi hypophrygius, tunc
      uno
      tono altius incipimus; et ubi hypolidius, duobus; et ubi dorius, tunc uno diatessaron;
      et
      ubi phrygius, tunc uno diapente altius; et ubi hypermixolydius, tunc plenum cantamus
      diapason, nempe duplo altius, ut altius deinceps incipere non possimus. Quodsi etiam
      cantus
      ipse ascendere deberet a loco, ubi inchoatur quam altissime potest, quia nempe ad
      octavam
      litteram, quae duplum sonat eius litterae, a qua inceperat, hominum vox per quadruplum
      passim pertingere non potest: ideo quadruplum ita accipiendum est, sicut nunc dixi,
      ut a
      primo initio in hypodorio, quod B. est vel C. duplum sit sursum usque ad B. vel C.
      in
      hypermixolydio, hinc vero duplum sursum ad octavam suam litteram, quae huic duplum,
      et illi
      quadruplum sonat: tunc eligere potes, an cantus altius debeat ascendere ab initio,
      quam ad
      octavam litteram, quemadmodum fit in praedicta antiphona. Ut adeo in hypermixolydio
      incipiendum non sit, cum in eo modo nemo supra octavam litteram ascendere
      possit: sed in quacumque littera altius ascendi non potest, ab illa littera necessario
      ad
      eamdem litteram alphabeti inferioris descendendum est. Sic quoque mox inde, ubi nimis
      descendit, iterum ad superius alphabetum ascendere potest. In incipiendo potestatem
      habet
      intonandi tam profunde vel alte, quam velit: ubi vero inceperit, et perrexerit, cantans
      haud
      amplius sive profundius sive altius progredi potest, quam a duplo in simplum, vel
      a simplo
      in duplum, uti cognosci potest in monochordo vel in organo. Qui fistulam metitur,
      in ea
      evitet, quod in lira vitandum est: quia ubi primae nimis longae fiunt, haud sonorae
      sunt,
      tonumque raucum efficiunt, etiamsi alterae sint sonorae: si vero nimium breves fiant,
      infimae tonum nimis exilem faciunt, etsi primae satis sint sonorae. De his dicitur,
      quod
      fistula longitudine unius ulnae a labio eius sursum in primam litteram nimis brevis
      sit, et
      duarum ulnarum nimis longa, sed inter binas has, quae longitudine unius et dimidiae
      sunt,
      congruae sint. Sic habet octava pro dimidia diametro unius ulnae dodrantem in longitudine,
      et quintadecima plusquam trientem, quod facit tertiam partem unius ulnae.</p>
   <p>De mensura fistularum organicarum.</p>
   <p>Postquam cognovisti, quomodo omnes fistulae invicem sibi respondeant,
      iam mensuram earum etiam discere ne graveris. Fac primam tam longam, uti ante dictum
      est,
      quam velis, tamque amplam, quam placuerit: eiusdem amplitudinis omnes esse debent.
      Metire
      reliquas ad mensuram primae. Vide primo quam ampla sit; amplitudo dicitur diameter.
      Dein
      relinque pro primae fistulae longitudine octavam partem eiusdem amplitudinis, et divide
      illam ab hinc deorsum usque ad labium, quod plectrum dicitur, in novem partes aequalis
      magnitudinis. Harum novem partium octo partes da secundae, et haec est longitudo eius
      a
      labio sursum. Relinque dein pro secundae fistulae longitudine bis octo partes diametri,
      et
      divide reliquum denuo sic in novem, harumque novem octo partes da tertiae; haec est
      longitudo eius, a labio sursum. Sume dein primam, et relinque pro eius longitudine
      tertiam
      partem diametri, et divide eam abhinc deorsum usque ad labium in quatuor partes, et
      harum
      tres da quartae: haec est longitudo eius, et huc convenit diatessaron cum tono, tono,
      semitonio; et perge ita aequali modo a labio eius sursum. Sume denuo primam, et relinque
      pro
      eius longitudine dimidiam partem eius amplitudinis, et divide eam in tres partes,
      et da
      harum duas quintae; haec est longitudo eius. Sume dein eamdem quintam, et
      relinque pro eius longitudine octavam partem diametri, reliquumque divide in quatuor,
      et
      tribue ex his tria septimae. Tunc metire octavam per primam: relinque in prima, quantum
      diameter est, id est, relinque omnem amplitudinem, et divide reliquum in duas eiusdem
      magnitudinis partes, et da unam octavae; haec est longitudo eius a plectro sursum.
      Usque huc
      it diapente cum tono, tono, semitonio, tono. Tunc tribue eamdem mensuram reliquis
      septem,
      quam post primam prioribus septem tribuisti. Habet itaque prima duas longitudines
      octavae,
      cum una diametro supra; et similiter habet octava duas longitudines decimae quintae,
      et unam
      diametrum supra. Prima vero quatuor longitudines habet decimae quintae, et insuper
      tres
      diametros. Si miraris, cur tres sint et non duo, eius rationem accipe. Nam si in prima
      relinquatur una diameter, et ea tamen dupla est respectu octavae, quae eius simpla
      est, eius
      autem longitudo ante protensionem diametri dimidium fit decimae quintae; tunc eius
      octava
      necessario dupla est puta decima quinta, et una diamemeter, eiusque prima necessario
      quadrupla, et duae diametri absque prima diametro. Quodsi velit organicus pro quindecim
      vel
      sexdecim chordarum litteris plena tria alphabetha facere, tunc metiatur tertium iuxta
      duo
      priora, sicut secundum iuxta primum metiebatur.</p>
</div>
</main>

</body>
</html>

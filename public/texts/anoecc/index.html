<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>ECCE MODORUM SIVE TONORUM AUSPICE CHRISTO INCIPIT ORDO</p>
   <p>Primus tropus habet tetrachorda tria, mese, paramese, hypate meson,
      scilicet usque nete diezeugmenon, distinctiones lichanos meson, hypate meson, lichanos
      hypaton, et parhypate hypaton secundum quosdam. Tamen proprie habet symphonias novem.
      Ex uno
      quoque tetrachordo tres species generantur, quarum prima habet semitonium in fine
      et incipit
      a mese, secunda in medio et ipsum tonum repetit, tertia in principio. Diatesseron,
      quae in
      fine habet semitonium, asperior est, quae in medio, levior est. Ipse tropus vix per
      sinemmenon currit. Secundus tropus habet tetrachorda duo, meson et hypaton, distinctiones
      proprias parhypate hypaton, lichanos hypaton, aliquando mese et lichanos meson, inpropriam
      interdum et parhypate meson. Ipse namque per sinemmena currit. Tertius tropus habet
      tetrachorda tria, paramese, mese, hypaton, distinctiones sex vel potius quinque, trite
      diezeugmenon usque ad hypaten meson, scilicet trite diezeugmenon, paramese, mese,
      lichanos
      meson, hypate meson. Ex his solae certae mese et lichanos meson. Hic licite per sinemmena
      currit. Quartus habet tetrachorda duo, meson et hypaton, distinctiones quinque, lichanos
      hypaton, hypate meson, lichanos meson, parhypate meson, mese, frequenter a parhypate
      hypaton
      usque ad paramesen vel trite diezeugmenon. Hic quoque licite per synemmena currit.
      Quintus
      tropus habet tetrachorda tria, hypaton, meson et frequenter hyperboleon, distinctiones
      sex.
      Quarum certiores existunt trite diezeugmenon, paranete diezeugmenon, ceterae lubricae
      a
      paranete diezeugmenon usque parhypate meson. Reliquae per enarmonica
      incedunt, licite per synemmena hic quoque currens. Sextus duo tetrachorda habet, hypaton
      et
      meson, unam firmissimam distinctionem retinens id est parhypate hypaton, tres reliquas
      non
      tantae firmitatis scilicet lychanos meson, lychanos hypaton, hypate hypaton, per sinemmena
      licite transiens. Septimus tropus habet tetrachorda tria, diezeugmenon, meson et sinemmenon,
      distinctiones quinque, paranete hyperboleon, et nete diezeugmenon, trite diezeugmenon,
      mese,
      lychanos meson. Cui tropo raro synemmena conceduntur. Octavus habet tetrachorda quattuor,
      hypaton, meson, diezeugmenon, hyperboleon, distinctiones tres, mese, lychanos hypaton
      perfectam, parhypate meson raram ac imperfectam. Cavendum diapente et diatesseron
      et in
      graviorem et in acutiorem partem reddi. Omnes species diapente vel diatesseron continue
      vel
      disgregatim intensae vel remissae modulantur.</p>
   <p>In primo tono dicunt esse tria tetrachorda, quorum illud quidem, quod
      ad gravem partem a paramese incipit, tetrachordi nomen perdit, quoniam diatesseron
      symphoniam excedit. Illic enim tres toni se secuntur continui. Rursus, quod, ait,
      in eodem
      tropo sunt distinctiones quinque. Sciendum est, quia eodem modo distinguitur cantilena
      quo
      et sententia, quippe tenor spiritus humani per cola et commata discurrendo requiescit,
      verum
      cantilenae corpus arsi et thesi, id est elevatione sonorum et positione,
      completur, donec periodo, id est clausula sive circuitu, suis membris distincta terminetur.
      Verbi gratia, Alleluia, quod est "Iustus germinabit sicut lilium", habet distinctionem
      in
      lychanos hypaton, "Et florebit in aeternum" similiter. De symphoniis, quomodo in hoc
      tropo
      novem sint, videat, cui facultas est intellegendi.</p>
</div>
</main>

</body>
</html>

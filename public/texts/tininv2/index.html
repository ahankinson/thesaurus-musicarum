<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Ex libro secundo Iohannis Tinctoris de inuentione et usu musice: capitulum
      septimum. Rapiamus.</p>
   <p>Cantores quibus ars uox quoque dulcis est,</p>
   <p>Tibicen, tubicen, tuque lyre sciens,</p>
   <p>Celesti Domino carmina pangite,</p>
   <p>Tellus cuius opus pontus et ethera;</p>
   <p>Qui puro genitus sanguine uirginis</p>
   <p>Errantes docuit iusticie uiam,</p>
   <p>Humani generis quique uices dolens</p>
   <p>Tormentum subiit mortifere crucis;</p>
   <p>Qua nos uiuificans, pastor ut optimus</p>
   <p>Saluos ore lupi restituit Deo,</p>
   <p>Vite tumque sibi munere reddito,</p>
   <p>Ad celi rediit fulgida sidera;</p>
   <p>Quo sublimis eum curia laudibus</p>
   <p>Summis prosequitur mente piissima.</p>
   <p>Ex duodecimo capitulo.</p>
   <p>Iuditii signum tellus sudore madescet.</p>
   <p>E celo rex adueniet per secla futurus,</p>
   <p>Scilicet in carnem presens ut iudicet orbem.</p>
   <p>Vnde Deum cernent incredulus atque fidelis</p>
   <p>Celsum cum sanctis eui iam termino in ipso.</p>
   <p>Sic anime cum carne aderunt, quas iudicet ipse,</p>
   <p>Cum iacet incultus densis in uepribus orbis.</p>
   <p>Reiicient simulachra uiri, cunctam quoque gazam,</p>
   <p>Exuret terras ignis, pontumque polumque</p>
   <p>Inquirens, tetri portas effringet Auerni.</p>
   <p>Sanctorum sed enim cuncte lux libera carni</p>
   <p>Tradetur, sontes eterna flamma cremabit.</p>
   <p>Occultos actus retegens tunc quisque loquetur</p>
   <p>Secreta, atque Deus reserabit pectora luci. [fol. 9]</p>
   <p>Tunc erit et luctus, stridebunt dentibus omnes.</p>
   <p>Eripitur soli iubar, et chorus interit astris.</p>
   <p>Soluetur [MS: Soluentur] celum, lunaris splendor obibit;</p>
   <p>Deiiciet colles, ualles extollet ab imo.</p>
   <p>Non erit in rebus hominum sublime uel altum.</p>
   <p>Iam equantur campis montes, et cerula ponti.</p>
   <p>Omnia cessabunt, tellus confracta peribit:</p>
   <p>Sic pariter fontes torrentur fluminaque igni.</p>
   <p>Sed tuba tunc sonitum tristem om. demittet ab alto</p>
   <p>Orbe, gemens facinus miserum uanosque labores,</p>
   <p>Tartareumque chaos monstrabit terra dehiscens.</p>
   <p>Et coram hic Domino reges sistentur ad unum.</p>
   <p>Recidet e celis ignisque et sulphuris amnis.</p>
   <p>Ex libro quinto capitulum xxiiii.</p>
   <p>Nunc ex terreno sublimis preclareque musice usu ad celestem redeamus.
      Enimuero maledicti descendentes in ignem eternum, qui (iuxta ueritatem) preparatus
      est
      diabolo et angelis eius, nec musicam exercent, nec ea delectantur. Cithara
      namque eorum (ut uerbis beati Iob utar) uersa est in luctum, et organum in uocem flencium.
      De quibus et ille propheta magnus Isaias eloquens ait: Cessauit gaudium tympanorum,
      quieuit
      sonitus letancium, conticuit dulcedo cithare. Benedicti uos qui et sancti, possidentes
      regnum sibi diuinitus a constitutione mundi preparatum, ut (corporibus exutis, quibus
      in
      tumulis tamquam in cubilibus suis quiescentibus, honor a cunctis exhibitus eis merito
      leticie est) anime eorum in manu Dei existentes, supernam illam ciuitatem Iherusalem
      introierunt, Deo quidem suo in conspectu angelorum continuo psallunt. Quod sane fieri
      non
      solum mente, sed eciam aliqua uoce cuius instrumentum spirituale nobis ignotum est,
      ad
      maiorem iocunditatem, diuine quoque glorie manifestationem (quemadmodum superius de
      concentu
      angelico in celis diximus) pie credendum opinamur. [fol. 9v] Vnde Ioannes in apocalipsi
      de
      centum et quadragintaquatuor milibus uirginum, de terra emptorum animis, ante sedem
      Dei
      canticum quasi nouum cantantibus ait: Et uocem quam audiui, sicut citharedorum
      citharizancium in citharis suis. Quibus verbis sacramento plenissimis alma innitens
      ecclesia
      sepenumero in missarum solemnibus concinit:</p>
   <p>Quam felix illa ciuitas in qua iugis solemnitas; et quam iocunda curia
      que prorsus cure nescia. Nec languor hic nec senium, nec fraus nec terror hostium;
      sed una
      uox letancium, et unus ardor cordium.</p>
   <p>Palam autem est, quom ipse beatorum anime sua resumpserint corpora, et
      ita sancti in anima et corpore glorificati fuerint, quod in Dei laudibus summo cum
      gaudio
      propria uoce exultabunt. Quocirca, postquam prophetarum eximius Dauid cecinerat: Exultabunt
      sancti in gloria, letabuntur in cubilibus suis, mox subiunxit: Exultationes Dei in
      gutture
      eorum. In illa quippe felicissima patria lectiones, predicationes iurium ac philosophie
      disceptationes, discipline militares, omnes terrene ciuitatis actiones, preter
      melodiosissimam Dei laudem, omnino cessabunt. Vnde Augustinus: Quanta erit illa felicitas
      ubi nullum erit malum, nullum latebit bonum, uacabitur Dei laudibus qui erit
      omnia in omnibus. Et pergit auctor eminentissimus: Nam quid aliud agetur, ubi neque
      ulla
      indigentia laborabitur? Nescio. Admoneor eciam sancto cantico, ubi lego uel audio:
      Beati qui
      habitant in domo tua Domine; in secula seculorum laudabunt te Domine. Que quidem laus
      animis
      ex diuersis diuerse premiatis, nullatenus tamen aduersis, concordantissime progrediens
      sonorum melodiis, que in cor hominis non ascenderunt, nec aures audierunt, iocunda
      erit
      atque decora. Et quamuis (ut sacri theologi docent) habitus sciencie hic acquisite
      in patria
      remaneat, dicente Ieronimo: Discamus in terris quorum nobis scientia perseueret in
      celo.
      Vsus tamen musice in ipsa celesti patria non modo ab his qui hic in ea minime sunt
      eruditi,
      uerum eciam ab edoctis erit multo dulcior, multo elegantior, multoque subtilior, quam
      hac in
      terrestri uita. [fol. 10] Omnes etenim in lumine Dei uidebunt lumen, ac per influentiam
      substantiarum superiorum, uel Dei uel angelorum, apprehendent singularia, potissimum
      autem,
      que ad ipsius etiam Dei laudem pertinent. Que uel eo erit perfectior, quo qui laudabitur
      omnis perfectionis est uberior. Et ut paucis absoluam, Maria uirgo beatissima, super
      omnes
      choros angelorum exaltata, ipsi denique angeli, patriarche, apostoli, martires, confessores,
      uirgines, ceterique electi ac electe Dei, cantica Domini, hoc est laudes diuinas,
      non in
      terra quidem aliena sed propria, quom sint facti coheredes Christi (resumptis eorum
      organis)
      cum ipso dulcissimo Ihesu Christo, ad dexteram Dei patris sedente, ac eum ut homine
      filio
      semper glorificante, piissime concinent [emendatum ab MS: concine ut]; haud solum
      enim uisio
      dilectioque Dei, sed eciam (ut scribit Augustinus) laudatio erit omnibus sicut uita
      eterna
      communis. Quam quidem uitam summe ille institutor eius ac rector Deus optimus maximus
      cunctis fidelibus, in primis autem nobis musicis, elargiri dignatur, ut, qui suam
      excellentissimam maiestatem, in ecclesia militante laudibus amenissimis pre ceteris
      hostibus
      temporaliter prosequimur, in triumphante ad sacratissimum idem officium perpetuo exequendum,
      si non super ceteros, saltem inter primos exaltemur.</p>
   <p>Ex capitulo quinto primi libri: De effectu.</p>
   <p>Primo itaque: Musice usus Deum delectat. Vnde ad sponsam eius
      ecclesiam in canticis canticorum ait: Sonet uox tua in auribus meis; uox enim tua
      dulcis.
      Non autem Deus ipse suauissimus dulcedinem uocis in ecclesia resonantis audire peroptaret,
      nisi hec illum miro quidem modo delectaret.</p>
   <p>Secundo: Diuinam laudem decorat. Verba namque quibus Deus laudatur,
      modulatis uocibus in celo ac in terra maiorem ad decorem pronunciantur.</p>
   <p>Tertio: Gaudia beatorum amplificat. Quom enim beatitudo nullius rei
      honeste ac delectabilis sit expers, ut musica, que (teste philosopho) delectabilissimorum
      ac
      honesta est, beati delectentur, piissime credimus.</p>
   <p>Quarto: Eclesiam militantem triumphanti assimilat, dicente Bernardo:
      Nichil in terris ita representat quendam celestis habitationis statum, quam alacritas
      laudantium Deum.</p>
   <p>Quinto: Ad susceptionem benedictionis diuine preparat. In quarto enim
      libro regum legitur quod quom caneret psaltes, facta est super [fol. 10v] heliseum
      manus
      Domini.</p>
   <p>Sexto: Animos ad pietatem excitat. Vnde Augustinus: Adducor canendi
      consuetudinem approbare in ecclesia, ut per oblectamenta aurium animus infirmior ad
      affectum
      pietatis assurgat.</p>
   <p>Septimo: Pueros et adolescentes ad uirtutem disponit. Eusebius post
      Platonem: Quoniam animi temeriores rationem uirtutis non suscipiunt, ludo atque cantu
      preparantur.</p>
   <p>Octauo: Terrenam mentem eleuat. Bernardus: Oculos cordis attolit
      iubilus laudis.</p>
   <p>Nono: Homines letificat. Vt enim Museus ait, hominibus cantare
      delectabilissimum est, propter quod in conuentus ac deductiones rationabiliter ipsam
      assumunt musicam, tamquam potentem letificare.</p>
   <p>Decimo: Amorem allicit. Ouidius: Res est blanda canor: discant cantare
      puelle (pro facie multis uox sua lena fuit).</p>
   <p>Vndecimo: Iocunditatem conuiuii augmentat. In ecclesiastico quippe scriptum est: Gemma carbunculi in ornamento auri, et comparatio
      musicorum in conuiuio uini. Glosa: Carbunculum comparat [MS: comperat] auro, et musicum
      melos conuiuio; sicut enim carbunculus duplicat splendorem auri, ita melodia iocunditatem
      conuiuii.</p>
   <p>Duodecimo: Quietum ac lenem somnum prouocat, et rursus stuporem ipsius
      et confusionem purgat. Boetius: In tantum prisce philosophie studiosis uis musice
      artis
      innotuit, ut Pythagorici, quom diurnas insomnos resoluerent curas, quibusdam cantilenis
      uterentur, ut quietus ac lenis sopor irreparet. Itaque experrecti aliis quibusdam
      modis
      stuporem somni confusionemque purgabant.</p>
   <p>Terciodecimo: Extasim causat. Vnde postquam David in psalmo lxviio
      cecinit: Preuenerunt principes coniuncti psallentibus in medio iuuencularum tympanistriarum,
      paulo post subdidit: Ibi Beniamin in mentis excessu. Pro quo facit illud philosophi
      in
      octauo Politicorum: Melodie Olympi faciunt animas raptas.</p>
   <p>Quartodecimo: Duritiam cordis resoluit. Augustinus: O quantum fleui in
      hymnis et canticis tuis, suaue sonantis ecclesie tue uocibus conmotus acriter.</p>
   <p>Quintodecimo: Tristitiam depellit. Iacobus: Tristatur aliquis uestrum;
      oret equo animo et psallat. Hinc Augustino teste: Hymni et psalmi ut canerentur secundum
      morem [fol. 11] orientalium partium (ne populus meroris tedio contabesceret) ab
      occidentalibus institutum est.</p>
   <p>Sextodecimo: Infantum uagitus sedat. Quapropter et chysippum,
      nutricibus que ablactationi adhibentur infantibus, proprium quoddam [MS: qudddam]
      carmine
      assignasse legimus.</p>
   <p>Decimoseptimo: Curas minuit. Vnde Horatius: Condisce modos, amanda
      uoce quos reddas: minuentur atre carmine cure.</p>
   <p>Decimooctauo: Demonem fugat. Enimuero (ut in primo regum legitur) quom
      Dauid citharam percutiebat, spiritus malus a Saul recedebat.</p>
   <p>Decimonono: Iracundiam temperat. Boetius: Empedocles quom eius hospitem
      quidam gladio furibundus inuaderet, quod eius ille patrem accusatione damnasset, inflexisse
      dicitur modum canendi, atque adolescentis iracundiam temperasse.</p>
   <p>Vigesimo: Malam uoluntatem reuocat. Nam et Pithagoram accepimus
      concitatos ad uim pudice domui inferendam iuuenes, iussa mutare in spondeum modos
      tibicina
      composuisse. Hec Quintilianus.</p>
   <p>Primo et uigesimo: Pugnantes animat. Iuuenalis: Animante tuba galeatum
      sepe duelli penitet.</p>
   <p>Secundo et uigesimo: Labores solatur et incitat. Virgilius in
      Georgicis: Interea longum cantu solata laborem, arguto coniunx percurrit pectine telas.
      Hinc
      (ut Quintilianus ait) natura ipsa uidetur nobis ad tollerandos facilius labores musicam
      uelut muneri dedisse, siquidem et remiges cantus hortatur; nec solum in his operibus,
      in
      quibus plurium conatus preeunte aliqua iocunditate conspirat, sed eciam singulorum
      fatigatio
      qualibet se rudi modulatione solatur.</p>
   <p>Tertio et uigesimo: Egrotos sanat. Vt enim in libro etymologiarum
      Isidorus asserit: Asclepiades medicus quendam freneticum arte modulationis pristine
      sanitati
      restituit. Terpander itidem et Arion Lesbos atque Iones grauissimis morbis cantus
      eripuere
      presidio. Ismenius quoque Thebanus Boetiorum pluribus, quos sciatici doloris tormenta
      uexabant, modis cunctas fertur abstersisse molestias. Hec Boetius.</p>
   <p>Quarto et uigesimo: Plurima sapientum dicta exemplo sui comprobat.
      Philosophus enim in secundo Ethicorum libro scientissime probans omnem virtutem ac
      artem ex
      [fol. 11v] iisdem ac per eadem fieri atque corrumpi, citharedos in exemplum adducit,
      qui ex
      pulsatione cithare boni ac mali fiunt. Augustinusque in sextodecimo De ciuitate Dei
      probat
      aliqua in historia prophetica dici que nichil significant, sed quibus adhereant que
      significant et quodam modo religentur. Exemplo itidem usus cithare atque usus uasorum
      huiusmodi musicorum, in quibus soli nerui aptantur ad cantum, sed ut aptari possint,
      insunt
      et cetera in compaginibus organorum, que non percutiuntur a canentibus, sed
      ea que percussa resonant hiis connectuntur.</p>
   <p>Quinto et uigesimo: Pronuntiationem modestam oratoribus administrat.
      Enimuero, quotiens apud populum (ut Valerius Maximus scribit) Gaius Gracchus adolescens,
      flagratissimi ingenii orator, apud populum concionatus est, seruum post se artis musice
      peritum habuit, qui occulte eburnea fistula pronuntiationis modos formabat, aut nimis
      remissos excitando, aut plus iusto concitatos reuocando, quia ipsum calor atque impetus
      actionis attentum huiusce temperamenti estimatorem esse non patiebatur.</p>
   <p>Sexto et uigesimo: Peritos [MS: Peritor] in ea glorificat. Vnde
      Sapiens: Homines in peritia sua requirentes modos musicos in generationibus gentis
      sue
      gloriam adepti sunt, et in diebus suis habentur in laudibus.</p>
   <p>Septimo et uigesimo: Scientes eius beatificat, siquidem (ut propheta
      cecinit) beatus populus qui scit iubilationem.</p>
   <p>Capitulum undecimum primi libri.</p>
   <p>Hominum denique nonnullos artem musicam per species a Deo infusas
      adeptos firmissime credimus. Secundum enim theologorum sentenciam prothoparens noster
      ille
      Adam, quemadmodum ab eius plasmatore, hoc est Deo opifice maximo, cuius perfecta sunt
      opera,
      fuit quantum ad corpus in statu perfecto (ut statim generaret) formatus, sic eciam
      quantum
      ad animam (ut quos generaret facultatem gubernandi ac instruendi haberent [MS: haberet]
      perfecte fuit institutus. Quo effectum est ut omnium rerum natura cognoscibilium,
      et sic ad
      musicam pertinentium, ab ipso Deo perfectam acceperit noticiam. Et quom in sudore
      uultus sui
      propter inobedienciam pane suo uesci eum oportuerit, arbitror [fol. 12] quod ad tolerandos
      facilius labores, ob quod (teste Quintiliano) musica nobis data uidetur, nonnumquam
      ipse
      cecinerit. Nec alienum a fide recta est opinari nostram maiorem Euam (quom iuxta Boetium
      experiencieque documentum infantes dulcis cantilena delectet) infantum eius aut Deo
      inspirante, aut marito doctore, aut natura duce, cantu dulcissimo et planctus sedasse et ad exultationem animos emouisse. Preterea (si Eusebio credimus) sanctissimi
      prophete hymnos et odas inspiratione diuina composuerunt, ut Moyses cantica hec: Cantemus
      Domino, et Audite celi que loquar; Delbora et Barach: Que sponte obtulistis; Iudith:
      Incipite Domino; Anna Samuelis mater: Exultauit cor meum; Dauid: Psalmos; Salomon:
      Cantica
      Canticorum; cuius et carmina quinque milia fuisse in tertio libro regum legimus: Isayas
      cantica hec: Confitebor, et Ego dixi; Hieremias: Threnos; Tres pueri Sidrac Misac
      et
      Abdenago canticum illud: Benedicite omnia opera Domini Domino; Abacuc: Domine audiui;
      Zacharias: Benedictus Dominus Deus Israel; Maria uirgo: Magnificat anima mea Dominum;
      Simeon: Nunc dimittis. Neque silencio [MS: silencia] transeundum est ipsam uirginem
      intemeratam almam Mariam (ut Albertus Magnus piisime scientissimeque scribit) inter
      cetera
      gratiarum dona musicam habuisse diuinitus infusam. Qua scilicet carissimum eius infantem
      Ihesum humanitus uagientem mellifluis cantibus et a fletu temperaret et ad gaudium
      prouocaret. Cui quidem Ihesu unico saluatori nostro, super quem (iuxta uaticinium
      Isaie)
      requieuit spiritus sapientie, intellectus ac sciencie, fuit musica (quemadmodum et
      relique
      sciencie) ab instanti sue conceptionis infusa. Hinc ubi scribitur in apocalypsi Dignus
      est
      agnus qui occisus est accipere uirtutem et diuinitatem et sapientiam, Glosa dicit:
      Omnium
      rerum cognitionem, sicut uerbum sibi unitum. Vnde et Ricardus eum asserit
      omnia scire que Deus scit. Deus autem (ut ex iis patet que supra scripsimus) musice
      perfectissimam scientiam [fol. 12v] habere perhibetur; ergo nichil ignorare Christum
      posse
      uerissime concluditur. Ipsius quoque dulcissimi Ihesu Christi discipulos (si Paraclitus
      eos,
      iuxta promissum patris, omnem docuit ueritatem) ueritate artis musice per inspirationem
      arbitror imbutos extitisse.</p>
   <p>Versus: Quod caret alterna requie durabile non est;</p>
   <p>Hec reparat uires, membraque fessa nouat.</p>
</div>
</main>

</body>
</html>

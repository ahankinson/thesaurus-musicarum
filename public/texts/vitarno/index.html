<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Ars nova Magistri Philippi de Vitriaco</p>
   <p>Capitulum I</p>
   <p>Quod musicae tria sunt genera</p>
   <p>Musicae tria sunt genera: mundanum, humanum et instrumentale. De
      instrumentali ad praesens est intentio. Unde musica instrumentalis dicitur quidquid
      contingit per aliqua instrumenta, ut cithara, viella, monochordum, de quo tantum ad
      praesens
      est intentio. Unde monochordum est instrumentum habens unam chordam, et concordantia
      eius
      fit per tria genera modorum, scilicet per diatonicum, chromaticum et enarmonicum.
      Sed de
      diatonico hic intendimus.</p>
   <p>Capitulum II</p>
   <p>Quod musicae 13 sunt species</p>
   <p>Unde diatonicum est quidquid concurrit per duos tonos et semitonium.
      Et sunt eius species 13. Quarum prima species est unisonus in sonis, quod est aequalitas
      in
      numeris, ut unitas ad unitatem. Secunda diapason in sonis, quod est duplum in numeris,
      ut
      binarius ad unitatem. Tertia diapente in sonis, quod est sexquialterum in numeris,
      ut
      tertius ad secundum. Quarta est diatessaron in sonis, quod est sexquitertium in numeris,
      ut
      quartus ad tertium. Quinta est tonus, quod est sexquioctavum, ut 9 ad 8. Sexta semiditonus,
      quod est superquinque-partiens vicesimas septimas, ut 32 ad 27. Septima ditonus, quod
      est
      super-17-partiens 64, ut 81 ad 64. Octava semitonium, quod est super-13-partiens 243,
      ut 256
      ad 243. Nona est semitonium cum diapente, quod est super-47-partiens 81, ut 128 ad
      81.
      Decima est tonus cum diapente, quod est super-22-partiens 32, ut 54 ad 32.
      Undecima est semiditonus cum diapente, quod est super-7-partiens 9, ut 16 ad 9. Duodecima
      est ditonus cum diapente, quod est super-230-partiens 256, ut 486 ad 256. Decima tertia
      tritonus, quod est super-217-partiens 512, ut 729 ad 512.</p>
   <p>Capitulum III</p>
   <p>Quod omnis inaequalitas ab aequalitate procedit</p>
   <p>Sciendum quod omnis inaequalitas procedit ab aequalitate. Et hoc patet
      si sumantur tres unitates, quod dicitur esse aequalitas, et ponantur in uno loco.
      Unde
      sequitur regula quod, si sumatur aequale primo et ponatur in primo loco, deinde sumatur
      aequale primo et secundo et ponatur in secundo loco, deinde sumatur aequale primo
      et duplum
      secundum et aequale ponatur tertio in tertio loco, tunc provenit duplum, quod est
      prima
      species multiplicitatis: Et sic faciendo de duplo venit triplum, et sic de aliis:
      duplum 1,
      2, 4; triplum 1, 3, 9; quadruplum 1, 4, 16. Et per locum, a primo ad ultimum, omnis
      inaequalitas provenit ab aequalitate. Et haec de multiplicibus dicta sufficiant.</p>
   <p>Capitulum IV</p>
   <p>De proportionibus</p>
   <p>Et sciendum quod ex duplo multiplici provenit sexquealterum in
      superparticulari terminis conversis, ex triplo sexquitertium, et sic de aliis speciebus:</p>
   <p>Duplum terminis conversis 4 2 1</p>
   <p>Sexquialterum 4 6 9</p>
   <p>Et sciendum quod ex sexquialtero in superparticulari provenit superbipartiens
      in superpartienti terminis conversis, et similiter ex sexquitertio supertripartiens,
      et sic
      de aliis:</p>
   <p>Sexquialterum terminis conversis 9 6 4</p>
   <p>Superbipartiens 9 15 25</p>
   <p>Et sciendum quod ex sexquialtero in superparticulari provenit duplum
      sexquialterum in multiplici superparticulari terminis non conversis, et sic de aliis:</p>
   <p>Sexquialterum 4 6 9</p>
   <p>Dupliciter sexquialterum 4 10 25</p>
   <p>Item sciendum quod ex superbipartienti in superpartienti provenit
      duplum superbipartiens in multiplici superpartienti terminis non conversis:</p>
   <p>Superbipartiens 9 15 25</p>
   <p>Dupliciter superbipartiens 9 24 64</p>
   <p>Et sciendum quod, si aliqua proportio multiplicetur per eundem
      numerum, semper resultabit eadem proportio:</p>
   <p>Sexquialterum 3 2</p>
   <p>Idem sexquialterum 9 4</p>
   <p>Et sciendum quod, si vis ex una proportione facere duas, multiplica
      primum terminum in primo et secundum in secundo et propositum primum in secundo, et
      habebis
      medium:</p>
   <p>Sexquialterum 9 4</p>
   <p>Medium 6</p>
   <p>Sexquialterum 3 2</p>
   <p>Et sciendum quod, si vis differentiam duarum proportionum invenire,
      scribe proportiones quascumque volueris, ita quod prima sit sub prima, secunda sub
      secunda.
      Et multiplica per crucem, ita quod prima superior in secundam inferiorem disponatur,
      et
      ultima superior in primam inferiorem opponatur, et habebis propositum:</p>
   <p>Tonus 9 8</p>
   <p>Diapente 3 2</p>
   <p>Diatessaron 4 3</p>
   <p>Capitulum V</p>
   <p>De monochordi proportione</p>
   <p>Sequitur de proportione monochordi. Si aliqua linea in quantitate
      abbrevietur, acuitur vel elevatur in sono; et sciendum quod omnis medietas chordae
      aequaliter sonat suo toto. Petitiones sunt duae, scilicet similis soni simile signum,
      diversi soni diversa signa. Et sciendum quod bis diatessaron cum tono, vel diapente
      cum
      diatessaron, facit diapason. Et sciendum quod ditonus cum semitonio facit diatessaron.</p>
   <p>Item sciendum quod, si tu vis super lineam datam constituere omnes
      species proportionis musicae secundum diatonicum genus, primo ponendus est tonus,
      deinde
      alius tonus et postea semitonium a [Gamma] usque ad octavum G, quod finis dicitur
      primi
      ordinis diatonici generis propter confusionem differentiarum; deinde ab octavo G usque
      ad 15
      g, sicut superius dictum est; deinde a 15 g usque ad 20, et ultra si possibilitas
      sit in
      voce; sed secundum usum nostrum non est, et ut habeatur magis planum, sic pateat in
      figura:</p>
   <p>[CSM8:16; text: t, s, [Gamma], A, B, C, D, E, F, G, a, b, [sqb], c, d,
      e, f, g, t'] </p>
   <p>Capitulum VI</p>
   <p>De operatione monochordi</p>
   <p>Sequitur de proportione monochordi secundum operationem. Sit aliqua
      linea tota [Gamma], cuius medietas sit aliud G et eius medietatis medietas sit tertium
      g.
      Item de primo [Gamma] tres partes sunt C, cuius medietas sit aliud c et istius medietatis
      medietas sit tertium cc. Item de primo C tres partes sunt F, cuius medietas
      sit secundum f et huius medietas sit tertium ff. Item de primo [Gamma] duae partes
      sunt D,
      cuius medietas sit aliud d et huius medietas sit tertium dd. Item dividatur D primum
      per 3,
      addita tertia parte versus primum [Gamma], et habetur primum A, cuius medietas sit
      secundum
      a et eius medietatis medietas sit tertium aa. Item de primo A duae partes sunt E primum,
      cuius medietas sit e secundum, cuius medietatis medietas ee tertium. Item dividatur
      primum E
      per tres, et addita tertia parte versus primum [Gamma], habetur primum B, cuius medietas
      est
      [sqb] quadratum et eius medietatis medietas secundum [sqb][sqb] quadratum. Item de
      primo F
      tres partes sunt b primum rotundum, cuius medietas sit bbb secundum rotundum et eius
      medietatis medietas tertium bbb rotundum.</p>
   <p>Istorum signorum [Gamma] ad G dicuntur graves, quia gravem cantum
      reddunt, id est depressimum; et septem acutae quia acutum reddunt cantum; reliquae
      vero
      superacutae, quia super acutas ponuntur, vel quia superacutum, id est valde acutum,
      reddunt
      sonum. Sed praedicta septem signa monochordi [Gamma], A, B, C, D, E, F etiam in infinitum
      ponuntur. Sed secundum usum nostrum sex sunt nomina vocum, scilicet ut, re, mi, fa,
      sol, la.
      Et ponuntur supra praedicta signa, ita quod in quolibet G, C, F ponatur ut, et in
      sequentibus signis voces sequentes; et in hoc fit compositio gammatis. Unde nihil
      aliud est
      quam compositio signorum monochordi cum vocibus, et hoc planius apparebit in sequenti
      figura:</p>
   <p>[CSM8:18; text: [Gamma], A, B, C, D, E, F, G, a, b, c, d, e, f, g, aa, bb, cc,
      dd, ee, ut, re, mi, fa, sol, la, [sqb]]</p>
   <p>Capitulum VII</p>
   <p>De partibus musicae</p>
   <p>Sciendum est quod quatuor sunt partes principales ipsius musicae vel
      gammatis. Unde prima pars est de signis et nominibus vocum, secunda de lineis et spatiis,
      tertia de proprietatibus, quarta de mutationibus.</p>
   <p>Capitulum VIII</p>
   <p>De lineis et spatiis</p>
   <p>Habito de signis et vocibus, nunc est habendum de lineis et spatiis.
      Linea et spatium, prout hic sumuntur, nihil aliud sunt quam paritas et imparitas.
      Unde omne
      quod est in linea dicitur imparitas; quod est in spatio dicitur aequalitas vel paritas.
      Unde
      quodlibet signum quod sumitur in impari est in linea, et omne quod sumitur in pari
      est in
      spatio. Unde sequitur secundum numerum naturalem quod, si primum sit in linea,
      reliquum erit in spatio, et insuper omne quartum opponitur primo et omne octavum,
      sed in
      octavo loco sumitur simile signum. Ergo si primum sit in linea, reliquum erit in spatio,
      et
      e converso. Et hoc secundum quadraturam vel rectas lineas ipsius manus quarta regula
      et
      prima tenent.</p>
   <p>Capitulum IX</p>
   <p>De proprietatibus musicae</p>
   <p>Sequitur de proprietatibus. Unde proprietas nil aliud est quam
      differentia. Et sunt tres species, scilicet [sqb] quadratum, natura et b molle sive
      b
      rotundum. Unde [sqb] quadratum dicitur esse tonus ante A, a et aa, et b molle dicitur
      esse
      semitonium ante a et aa. Natura dicitur cantus sumptus sine b, id est sine differentia.
      Unde
      regula: omne ut in G per [sqb] quadratum et voces sequentes, et omne ut in C per naturam,
      et
      omne ut in F per b molle. Unde versus:</p>
   <p>C naturam dat, F b molle tibi signat,</p>
   <p>G quoque [sqb] durum te semper habes caniturum.</p>
   <p>Et haec sufficiunt de proprietatibus musicae.</p>
   <p>Capitulum X</p>
   <p>De mutationibus</p>
   <p>Sequitur de mutationibus. Unde mutatio nil aliud est quam dimissio
      unius vocis propter aliam sub eodem sono et in eodem signo. Unde sequitur quod, ubicumque
      fit mutatio, oportet quod ibi sint duae voces ad minus. Sed in [Gamma] ut, A re, B
      mi et e
      la, non est nisi una vox, ergo non est ibi mutatio. Nec similiter in b fa [sqb] mi,
      quia ibi
      sunt diversa signa et diversae voces. Et quia non ponuntur sub eisdem signis, neque
      sub
      eodem sono se habent. Et ideo non potest ibi fieri mutatio, quia esset tunc contra
      diffinitionem. Si enim essent in uno sono, deberet dici b fa mi; et, ut plenius pateat
      omnibus, respiciant in monochordo.</p>
   <p>Sciendum quod, ubi sunt duae voces, ibi sunt duae mutationes, ut in F fa ut,
      in quo dicitur fa ut, ut fa. Et aliter, ubicumque sunt tres voces, ibi sunt sex mutationes,
      ut in G sol re ut et in aliis. Quoniam, ubi duae sunt, ibi prima mutatur in secundam
      et e
      converso, et ubi tres, prima mutatur in secundam et e converso, et prima in ultimam
      et e
      converso, et secunda in ultimam et e converso. Et ratione istius, ubi sunt duae, non
      duplicantur per quatuor sicut tres duplicantur in sex. Unde regula quod omnis mutatio
      desinens in ut re mi dicitur ascendens, quia plus habet ascendere quam descendere,
      et omnis
      mutatio desinens in fa sol la dicitur descendens, quia plus habet descendere quam
      ascendere.
      Sumitur autem causa ascensionis aut descensionis, ut patet in C fa ut, quoniam, si
      in ipso
      aliquis sumeret fa, posset ascendere usque ad tertiam vocem. Qui, si vellet sumere
      quartam
      vocem, necesse esset sumere ut in ipso C fa ut, quod est mutatio de fa in ut. Et similiter
      descendendo suo modo, et ista sufficiant.</p>
   <p>Capitulum XI</p>
   <p>Diffinitio musicae</p>
   <p>Nota quod musica est scientia veraciter canendi, vel facilis ad
      canendi perfectionem via. Et dicitur a moys, quod est aqua, et ycos, scientia, quia
      inventa
      fuit iuxta aquas. Et sunt eius species 13, scilicet unisonus, tonus, semitonium etc.</p>
   <p>Capitulum XII</p>
   <p>De unisono</p>
   <p>Unde unisonus est quidquid accipitur in eadem linea vocis vel in eodem
      spatio, et sic ubique in gammate, scilicet in quolibet signo gammatis vel in
      qualibet voce. Et dicitur ab unus et sonus, quasi habens unum sonum et eumdem secundum
      figuram et secundum sonum. Item alio modo unisonus dicitur sonus unius vocis, a qua
      non fit
      progressio, enim semper habet esse vel in eadem linea vel in eodem spatio. Si vero
      progrediatur ab aliqua voce, vocem tangendo propinquam, tunc aliquando fit tonus,
      aliquando
      semitonium. Tamen sciendum est quod unisonus non est consonantia per se ipsum sed
      est
      principium aliarum consonantiarum, et sine ipso unisono nulla consonantia esse potest.</p>
   <p>Quid est unisonus? Unisonus est vox per quam primo incipimus cantare.
      Quae quidem vox non ascendit nec descendit, et in potestate cantoris est imponenda
      sive in
      excelsa, sive in humili voce. Et ponitur in quacumque clave fuerit necessarius.</p>
   <p>Capitulum XIII</p>
   <p>De semitonio</p>
   <p>Semitonium est spatium inter duos unisonos quod secundum vocem hominis
      non potest nec licet dividi vel ponere medium. Et accipitur inter quolibet [sqb] quadratum
      et c, vel e et f, vel a et b rotundum immediate, scilicet post distinctionem vocum,
      quia
      inter f et e fit ditonus cum diapente. Sed si mi fa accipiuntur inter ista nomina
      vocum,
      habent talem distantiam sicut signa addita in qualibet specie, hoc est in supposito.</p>
   <p>Non enim dicitur semitonium a semis, quod est dimidium, ut quidam
      putant, quia minus est quam medietas toni, sicut manifeste apparet in dispositione
      monochordi, sed dicitur a semus, -ma, -mum, quod est imperfectum, quasi imperfectus
      sonus.</p>
   <p>Semitonium, ut dicit Bernardus, est dulcedo et condimentum totius
      cantus, et sine ipso cantus esset corrosus, transformatus et dilaceratus. Boetius
      autem
      determinat de semitonio per solutionem cuiusdam quaestionis.</p>
   <p>Capitulum XIV</p>
   <p>De falsa musica</p>
   <p>Nam ita est quod aliquando per falsam musicam facimus semitonium ubi
      non debet esse. Nam in mensurabili musica illud videmus quod tenor alicuius moteti
      vel
      rondelli stat in b fa [sqb] mi, dicendo per [sqb] durum, tunc accipientem in diapente
      superius suum biscantum, oportet dicere mi in f acuto, et sic per falsam musicam.
      Nam facere
      diapente a mi cum fa non est bona concordantia, eo quod ab ipso [sqb] quadrato usque
      ad
      ipsum f acutum sunt duo toni et duo semitonia, quorum coniunctio nulla est consonantia.
      Et
      oportet quod, ubi est diapente ab una voce in aliam, ibi sit bona et vera consonantia.</p>
   <p>Et ideo oritur quaestio ex hoc videlicet quae fuit necessitas in
      musica regulari de falsa musica sive de falsa mutatione, cum nullum regulare debeat
      accipere
      falsum sed potius verum. Ad quod dicendum est quod mutatio falsa sive falsa musica
      non est
      inutilis, immo est necessaria propter bonam consonantiam inveniendam et malam vitandam.
      Nam,
      sicut dictum est, si velimus habere diapente, de necessitate oportet quod habeamus
      tres
      tonos cum semitonio. Ita quod, si aliqua figura sit in b fa [sqb] mi sub [sqb] quadrato
      et
      alia sit in f fa ut acuto per naturam, tunc non est ibi consonantia, quia ibi non
      sunt tres
      toni cum semitonio sed tantum duo toni cum semitonio duplici. Verumtamen fieri potest
      ibidem
      quod per falsam musicam appellamus, scilicet quando facimus de semitonio tonum, vel
      e
      converso. Non tamen est falsa musica sed inusitata.</p>
   <p>Unde notandum est quod b fa [sqb] mi non est de origine aliarum
      clavium. Hoc autem cognoscitur per signum [sqb] quadrati vel b rotundi in loco inusitato
      locatum, ita quod dicamus mi durum in f fa ut acuto cum signo [sqb] quadrati; vel
      si b
      rotundum ponamus in b fa [sqb] mi, vel in consimilibus, ita quod sit in toni proportione,
      et
      tunc erit cum diapente consonantia. Et ideo falsa musica est necessaria quandoque,
      et etiam
      ut omnis consonantia seu melodia in quolibet signo perficiatur.</p>
   <p>Igitur scire debes, sicut dictum est, quod duo sunt signa falsae
      musicae, scilicet b rotundum et ista alia figura [sqb] quadratum. Et talem proprietatem
      habent, videlicet quod b rotundum habet facere de semitonio tonum, tamen in descendendo,
      et
      de tono in ascendendo habet facere semitonium. Et e converso fit de alia
      figura ista [sqb], scilicet quod de tono descendente habet facere semitonium, et de
      semitonio ascendente habet facere tonum. Tamen, in illis locis ubi ista signa requiruntur,
      sunt, ut superius dictum est, non falsa sed vera et necessaria. Quia nullus motetus
      sive
      rondellus sine ipsa cantari possunt, et ideo vera. Quia id quod falsum est, sequitur
      quod
      non sit verum, sed hoc non est falsum ergo.</p>
   <p>Capitulum XV</p>
   <p>De notulis et valore earum</p>
   <p>Sex minimae possunt poni pro tempore imperfecto. Unde notandum est
      quod, quando pro tempore imperfecto duae ponuntur semibreves non signatae, ambae sunt
      aequales, quia quaelibet tres valet minimas, ut hic [S,S; Lig2cssna; Lig2cssnod].
      Quando
      tres ponuntur, prima valet tres minimas, secunda duas, tertia solam, ut hic [S,S,M].
      Quando
      quatuor, prima minor, secunda minima, tertia minor, quarta minima, ut hic [S,M,S,M].
      Quando
      quinque ponuntur, tres primae minimae, quarta minor, quinta minima, ut hic: [M,M,M,S,M].
      Quando sex ponuntur, omnes erunt aequales minimae, ut hic [M,M,M,M,M,M]. Et sic debent
      proferri omnes semibreves in quolibet tempore perfecto sive imperfecto quando non
      signantur,
      quia, si sunt signatae, secundum quod signatae sunt debent proferri. Et notandum quod
      plures
      quam sex non possunt poni pro tempore imperfecto nisi ibi sint semiminimae, ut hic
      [A,A,M,M,M,A,A,M].</p>
   <p>Sciendum quod secundum diversos istarum semibrevium valores diversa
      sortiuntur nomina. Unde semibrevis quae sex valet minimas, maior nuncupatur. Semibrevis
      vero
      quae quinque vel quatuor, semimaior nuncupatur, a semus, -a, -um, quod est imperfectus.
      Illa
      vero quae tres valet minimas, recta et vera semibrevis vocatur, licet omnia corpora
      obliqua
      largo modo loquendo, id est de semibrevibus, semibreves vocantur. Illa vero
      quae duas valet minimas, minor vocatur, ut dictum est prius; quae vero sola, minima
      appellatur; quae vero minimae medietatem, semiminima nominatur. Minimae tamen et
      semiminimae, ad gradum salvandum in quo posita fuit minima, alia nomina imponi possent,
      ita
      quod minima vocetur semiminor et semiminima minima nominetur.</p>
   <p>Sciendum est etiam quod secundum modernos, sicut minima potest
      diminui, sic potest augeri. Unde sciendum est quod, quando duae minimae inter duas
      semibreves vel breves ponuntur in medietate, secunda minima duas valet minimas et
      altera
      minima vocabitur tamen in gradu ternario. Sicut duae semibreves inter duas breves,
      quando
      ponuntur in modo perfecto, secunda semibrevis altera vocabitur, quae sex valebit minimas,
      ut
      dictum est prius.</p>
   <p>Capitulum XVI</p>
   <p>De signis temporum perfectorum et imperfectorum</p>
   <p>Dicto de brevibus et semibrevibus et minimis et semiminimis et de
      valore earum, dicendum est de signis perfectorum temporum sive imperfectorum. Unde
      sciendum
      quod, ad temporis perfecti designationem, circulus apponitur rotundus, quia forma
      rotunda
      perfecta est. Vel secundum aliquos obliqui apponuntur tractuli tres, et uterque unum
      tempus
      est, ut hic:</p>
   <p>[O,S,S,S,B,L,pt,B,S,M,S,S,Lig3aod on staff3].</p>
   <p>Ad denotandum quod quaelibet semibrevis dividitur in tres partes
      aequales in ternario loco, dicendum est quod, ubicumque talis circulus vel tres tractuli
      sine divisionis puncto reperiuntur, signum est perfectionis, scilicet quod tempus
      in se
      perfectum est, id est aptum natum ad dividendum in tres partes aequales. Quod sit
      perfectum
      sic probatur: hoc est perfectum quod habet principium, medium et finem, sed tempus
      perfectum
      est huiusmodi, ergo etc. Et e converso illud est imperfectum quod caret istis sive
      uno
      istorum, sed tempus imperfectum est huiusmodi, ergo. Maior patet, minor declaratur.
      Tempus
      enim imperfectum non nisi in duas dividitur semibreves, et sic uno caret istorum,
      etc. Unde,
      ad eius imperfectionem denotandam, semicirculus vel duo tractuli apponantur:</p>
   <p>[C,Lig2cssnod,Lig2acddx,pt,S,M,S,M,Lig4adod,Lig2cssna,S,S on
      staff3]</p>
   <p>Capitulum XVII</p>
   <p>De variationibus modorum et temporum perfectorum et imperfectorum</p>
   <p>Cum de signis temporum variationem denotantibus explete superius facta
      fuerit mentio, ne ab aliquibus additio fieri posset, quia in modernis cantibus tam
      in modo
      quam in tempore fiat variatio, dicendum est. Sunt alii cantus perfecti de modo et
      tempore,
      alii imperfecti, alii perfecti de modo et non de tempore, alii e contra, alii partim
      perfecti et alii partim imperfecti tam de modo quam de tempore.</p>
   <p>Et ut notitiam tam de modi quam temporis variatione perfectam
      habeamus, signa certa tempus perfectum et tempus imperfectum denotantia dare affectamus.
      Sed
      primo de diversa cantuum variatione videamus.</p>
   <p>Modus perfectus vocatur quando tria tempora sive perfecta sive
      imperfecta pro perfectione qualibet accipiuntur, modus vero imperfectus quando duo.
      Item in
      modo perfecto longa ante longam semper valet tria tempora, nisi imperficiatur a sola
      brevi
      precedenti vel sequenti. Duplex longa sex tempora valet. In modo vero imperfecto simplex
      longa duo valet tempora, nunquam valet tria, nisi punctus divisionis apponatur. Duplex
      longa
      vero quatuor, nec potest augeri nec minui, nisi per solam minimam vel per duas, ut
      hic
      [MX,M,MX,M,M].</p>
   <p>Item in modo perfecto, ut visum est, duplex longa imperficitur duobus
      modis, sive cum sola brevi, et tunc non valet nisi 5 tempora, sive cum duabus, et
      tunc non
      valet nisi 4. Posset etiam imperfici per minimas, sicut duplex imperfecta. Praeterea
      in modo
      perfecto secunda duarum brevium inter duas longas positarum, ut visum est in arte
      veteri,
      alteratur. In modo vero imperfecto nulla potest nec debet alterari.</p>
   <p>Item in modo perfecto pausae sunt integrae, id est in uno corpore; in modo
      vero imperfecto non sunt. Et est notandum quod in modo perfecto maior pausa duorum
      temporum
      in uno corpore non debet fieri. Unde sciendum est quod quotiescumque pausae trium
      temporum
      in uno corpore reperiuntur, modus est perfectus, ut in Orbis orbatus. Quotiescumque
      vero
      duae vel plures pausae reperiuntur immediate, quarum quaelibet valet duo tempora,
      modus est
      imperfectus, ut in moteto Adesto sancta Trinitas, etc.</p>
   <p>Modus perfectus et tempus perfectum insimul continentur in moteto qui
      vocatur Deus iudex fortis. Modus est perfectus quia semper tria tempora pro qualibet
      perfectione accipiuntur. Tempus est perfectum quia quodlibet tempus in 3 aequales
      partitur
      semibreves.</p>
   <p>Modus autem imperfectus et tempus imperfectum continentur in moteto
      Adesto. Modus est imperfectus quia ibi duo tempora pro perfectione qualibet accipiuntur.
      Tempus est imperfectum quia quodlibet tempus non partitur nisi in 2 aequales semibreves.</p>
   <p>Modus perfectus de tempore imperfecto continetur in Bona condit. Quare
      est modus perfectus visum est supra, quare tempus imperfectum visum est etiam.</p>
   <p>Tempus perfectum et modus imperfectus in Misera per liconia.</p>
   <p>Tempus partim perfectum et partim imperfectum et modus continentur in moteto Garison selon nature. Et ista sufficiant pro divisione temporis et
      modi.</p>
   <p>Capitulum XVIII</p>
   <p>De signis modorum et temporum perfectorum et imperfectorum</p>
   <p>Ad modum perfectum denotandum, secundum aliquos, apponitur quadrulus,
      tres intus continens tractulos protractos, ut hic:</p>
   <p>[R3rh,S,S,S,Lig4cdsndodart,Lig4aoda on staff3]</p>
   <p>Ad modum vero imperfectum denotandum, apponitur quadrulus duos intus
      continens tractulos protractos, ut hic:</p>
   <p>[R2rh,B,S,S,M,L,Lig3cssnaa on staff3]</p>
   <p>Ad modum et tempus perfectum denotandum insimul, apponatur circulus
      intus tres tractulos continens, ita quod circulus tempus denotet perfectum, tres tractuli
      modum, ut hic:</p>
   <p>[O3rvB,S,S,M,S,B,L,B on staff3]</p>
   <p>Ad signandum vero modum et tempus imperfectum, semicirculus duos intus
      tractulos continens apponatur, ut hic:</p>
   <p>[C2rhdx,B,S,S,M,Lig2a,L,Lig2a on staff3]</p>
   <p>Sed, ut modum dumtaxat sine tempore variare possimus, signum sibi ipsi
      singulare proprium, scilicet quadrulum, ut visum est, appropriamus.</p>
   <p>Capitulum XIX</p>
   <p>De notulis rubeis</p>
   <p>Qua de causa rubeae notulae ponantur in motetis, ne id solum videamur
      ignorasse, breviter videamus. Dicendum est igitur quod principaliter duabus de causis
      ponuntur. Vel quia rubeae de alia mensura quam nigrae cantantur, ut in Thoma tibi
      obsequia,
      quare in tenore illius moteti rubeae cantantur ex temporibus perfectis de modo imperfecto,
      nigrae vero e converso. Vel rubeae aliquotiens ponuntur quia reducuntur sub alio modo,
      ut in
      moteto In arboris empiro, nam in tenore illius moteti de rubeis tria tempora pro perfectione
      sunt accipienda, de nigris vero duo. Vel rubeae aliquando huc illuc in balladis, rondellis
      et motetis ponuntur, quia reducuntur ut ad invicem possint cum aliis perfectionibus
      computari, ut in Plures errores.</p>
   <p>Secundo modo apponuntur rubeae, quia cantantur in octava vera loci ubi
      sunt sitae, ut in Gratia miseri et in moteto qui vocatur Quant amors. In horum etiam
      motetorum tenoribus omnes notulae rubeae dicuntur in octava. Aliquando rubeae ponuntur
      ad
      differentiam proprii, id est simplicis et plani cantus, quia sicut non de plano, id
      est de
      proprio cantu, ut in Claerburg. Aliquotiens rubeae ponuntur ut longa ante longam non
      valeat
      tria tempora, vel ut secunda duarum brevium inter longas positarum non alteretur,
      ut in
      tenore In nova fert animus. Vel etiam ponuntur ut longa ante longam valeat
      tria tempora et brevis ante brevem tres semibreves, ut In arboris. Rubeae etiam ponuntur
      aliquando quia tempus et modus variantur, ut in tenore de Garison. In tenore enim
      illius
      moteti longae notulae nigrae tria tempora valent perfecta, rubeae vero duo tempora
      imperfecta. Et aliquando e converso, ut in tenore moteti qui vocatur Plures errores
      sunt.</p>
   <p>Capitulum XX</p>
   <p>De nominibus temporum perfectorum et de minimo tempore perfecto</p>
   <p>Cum de temporibus et prolatione secundum quod in sex sive novem
      dividuntur minimas superius tractavimus competenter, ne de temporis divisione insufficienter
      videamur tractasse, de tempore strictius tractare affectamus. Unde sciendum est quod
      tempus
      perfectum est triplex, scilicet minimum, medium et maius. Minimum tempus posuit Franco.
      Unde
      notandum est secundum Magistrum Franconem, et sicut visum est superius, quod minimum
      tempus
      non est nisi tres continens semibreves, quae quidem adeo sunt strictae quod amplius
      dividi
      non possunt, nisi per semiminimas dividantur. Unde notandum quod, quando aliquis cantus
      temporis perfecti reperitur ubi non nisi tres continentur semibreves pro uno tempore,
      secundum minimum tempus pronuntiari debent (si sint quatuor, primae duae semiminimae,
      nisi
      aliter signentur).</p>
   <p>Item sciendum est quod, quando pro isto minimo tempore duae ponuntur
      semibreves, prima maior debet esse et nunquam secunda, nisi signetur, licet secundum
      artem
      veterem superius probaverimus quod secunda debet esse maior. Ratio huius est haec,
      quia
      illae semibreves in hoc tempore minimo se habent sicut tres minimae in tempore maiore.
      Nam
      quando duae semibreves pro tribus minimis ponuntur, prima duas minimas valet, secunda
      vero
      solam minimam, nisi aliter signetur, ut superius visum est.</p>
   <p>Capitulum XXI</p>
   <p>De medio tempore perfecto</p>
   <p>Medium tempus est illud quod continet in se tres semibreves aequales,
      quarum quaelibet duas valet minimas vel valere debet; et medium tempus
      perfectum non nisi sex minimas in se continet. Et si ponantur quatuor pro illo tempore,
      duae
      debent esse minimae; si quinque, quatuor debent fieri minimae; si sex, omnes minimae
      et
      aequales. Et si dividantur, per semiminimas dividentur, quarum quaelibet minima in
      duas
      dividitur semiminimas. Unde, quando nos videmus quod plures quam sex non ponuntur
      pro
      tempore, sub tempore medio perfecto eas pronuntiare debemus. Possumus tamen eas secundum
      maius tempus pronuntiare, licet plures quam sex non ponantur, et hoc quando non signantur.
      Nam si signentur, proferri debent secundum quod sunt signatae.</p>
   <p>Capitulum XXII</p>
   <p>De maiore tempore perfecto</p>
   <p>Sciendum est quod continet in se tres semibreves, quarum quaelibet
      valet tres minimas, et sic maius tempus perfectum novem continet in se minimas, nec
      plures
      valere posset, nisi per semiminimas dividatur. Unde, quando plures quam sex ponuntur
      semibreves, necessario oportet quod sit maius tempus perfectum, et sic maius tempus
      perfectum tria minima pro tempore in se continet.</p>
   <p>Capitulum XXIII</p>
   <p>De nominibus temporum imperfectum et de minimo tempore imperfecto</p>
   <p>Item sciendum est quod, sicut tempus perfectum est triplex, scilicet
      minimum, medium et maius, ut dictum est, sic tempus imperfectum est duplex, scilicet
      minimum
      et maius.</p>
   <p>Minimum tempus est illud quod continet in se duas semibreves, quarum
      quaelibet duas valet minimas, et sic minimum tempus imperfectum non nisi quatuor minimas
      valere debet, nisi per semiminimas dividatur.</p>
   <p>Capitulum XXIV</p>
   <p>De tempore maiore imperfecto</p>
   <p>Maius tempus imperfectum continet in se duas semibreves aequales,
      quarum quaelibet valet tres minimas, et sic tempus maius imperfectum sex minimas in se continet. Unde, quando nos videmus quod plures quam quatuor minimae
      ponuntur
      pro tempore imperfecto, secundum maius tempus imperfectum eas debemus pronuntiare.
      Et sic
      apparet quod, sicut tempus perfectum in tres dividitur semibreves, sic in tres prolationis
      species, et tempus imperfectum in duas, scilicet minimum et maius, secundum quod in
      duas
      dividitur semibreves. Et est notandum quod maius tempus imperfectum se habet sicut
      medium
      tempus perfectum.</p>
   <p>Explicit Ars Nova Magistri Philippi de Vetri.</p>
   <p>Deo gratias.</p>
   <p>Amen. Amen. Amen.</p>
</div>
</main>

</body>
</html>

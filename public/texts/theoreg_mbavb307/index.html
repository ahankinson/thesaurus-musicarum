<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipiunt Regule contrapuncti ordinate per venerabilem virum fratrem
      Theodonum de Caprio de Ciuitate Sancte Agathes priorem Capuanum ordinis Sacri monasterij
      Montis Virginis In Anno domini 1431. none Indiccionis terciodecimo mensis Iulij Set
      In
      primis ostendendum est que et quot sunt consonancie tam perfecte quam Inperfecte.
      secundum
      naturam hominis.</p>
   <p>In primis videlicet</p>
   <p>Item sciendum est quot sunt species biscanti. et respondetur
      quod secundum naturam hominis sunt nouem videlicet. vnisonus. tercia. quinta. sexta.
      octaua.
      decima. duodecima. terciadecima. et quintadecima. ex quibus quinque sunt perfecte.
      Et
      quattuor inperfecte.</p>
   <p>[De consonancijs perfectis in marg.]</p>
   <p>Nam perfecte sunt iste scilicet unisonus. quinta. octaua.
      duodecima. et quintadecima. Et dicuntur perfecte quia perfectam siue claram vocem
      reddunt.</p>
   <p>De consonancijs [inperfectis in marg.]</p>
   <p>Inperfecte vero sunt quatuor videlicet tercia. sexta. decima.
      et terciadecima. et dicuntur inperfecte. quia inperfectam siue non claram vocem reddunt.
      Hoc
      est quia non multum bene sonant sed aliquantulum sonant</p>
   <p>De ordinacione contrapuncti In primis tractat de
      perfectis</p>
   <p>In primis sequitur regula de perfectis qualiter ordinantur et
      primo dicit quod biscantus siue contrapunctus debet incipi et finiri per vnam speciem
      perfectam. Eciam non debent fieri due eadem species perfectas quod nuncupentur equali
      nomine
      sine medio.</p>
   <p>De unisono cum tercia</p>
   <p>Item vnisonus requirit semiditonum vel ditonum hoc est
      terciam semiditonalem vel ditonalem. et hoc de sui natura potest eciam habere post
      se
      diapente vel sextam vel aliam speciem compositam et hoc causa variacionis cantus uel
      causa
      sociorum.</p>
   <p>De diapente cum tercia et sexta</p>
   <p>Item quinta requirit post se semiditonum vel ditonum vel
      sextam de sui natura potest tamen habere aliam speciem et hoc ex causa predicta.</p>
   <p>De diapason cum sexta et decima</p>
   <p>Item Octaua requirit post se sextam vel decimam de sui natura
      potest tamen habere quamlibet consonanciam tam perfectam quam inperfectam preter quam
      vnisonus sed tamen melius est vt habeat inperfectam.</p>
   <p>[De duodecima cum decima cum terciadecima in marg.]</p>
   <p>Item duodecima requirit naturaliter decimam vel
      terciamdecimam. potest tamen habere aliam speciem compositam vel simplicem preter
      quam
      vnisonus et terciam et hoc ex natura predicta.</p>
   <p>De .quintadecima cum .terciadecima</p>
   <p>Item quintadecima requirit post se naturaliter
      terciamdecimam. potest tamen habere aliam speciem compositam tantum et non simplicem.
      et hoc
      ex supradictis.</p>
   <p>De regule supradicte sic sunt conuertende</p>
   <p>Item talis regula data est tam post eas quam ante eas. Dictum
      est de consonancijs perfectis quomodo et qualiter debent Iungi cum inperfectis. Amodo
      dicendum est de consonancijs inperfectis quomodo debent Iungi cum perfectis.</p>
   <p>In primis videlicet</p>
   <p>Nota quod bene possumus facere duas tres vel quatuor inperfectas gradatim
      tam omnes ascendendo vel omnes descendendo. dum tamen quod post eas sequatur perfectam
      secundum vocem quem requiritur ab eis naturaliter per tonum aut per semitonum</p>
   <p>De tercia maiore et minore [De tercia cum quinta in
      marg.]</p>
   <p>Item due sunt tercie scilicet maior et minor. maior autem
      vocatur tercia ditonalis et requirit post se semper diapente potest tamen habere aliam
      speciem. et hoc vt supradictis.</p>
   <p>[De tercia cum vnisono in marg.]</p>
   <p>Item tercia minor dicitur tercia semiditonalis et semper
      requirit post se naturaliter vnisonus per semitonum et non per tonum potest habere
      aliam
      speciem. sed oportet eam sustinere et altificare per vnum semitonum sic vt fiat ditonus
      specialiter si post eam fiat ascensum discantando.</p>
   <p>[De sexta cum octaua in marg.]</p>
   <p>Item sexta requirit post se naturaliter duplam potest tamen
      habere decimam maiorem et hoc est quando cantus planus descendit diateseron. Eciam
      potest
      habere quamlibet speciem post se per tonum aut per semitonum id est per vnam vocem.
      potest
      eciam habere terciam ditonalem et hoc quando ditonum sequeretur diapente rectum et
      non
      aliter</p>
   <p>De decima cum duodecima</p>
   <p>Item decima maior requirit naturaliter duodecimam potest
      tamen habere aliam speciem et hoc est ex supradictis.</p>
   <p>De decima cum octaua</p>
   <p>Item decima minor requirit post se naturaliter duplam per
      semitonum potest tamen habere aliam speciem et hoc ex supradictis. sed oportet eam
      sustinere
      et artificare per vnum semitonum sic vt fiat decimam maiorem.</p>
   <p>[De terciadecima cum quintadecima in marg.]</p>
   <p>Item terciadecima requirit post se quintamdecimam per tonum
      aut per semitonum potest habere aliam speciem et hoc ex supradictis.</p>
   <p>Item quando cantus ascendit discantus debet descendere uel
      stare in eodem loco et hoc non conceditur ad sextam et terciamdecimam vocem quia hic
      dicit
      Boecius. videlicet.</p>
   <p>[De sexta in marg.]</p>
   <p>Est notandum quod quelibet species licet in eodem loco
      remanere vel ascendere seu descendere per plures voces nisi post sextam quia post
      eam
      oportet ascendi vel descendi per tonum aut per semitonum dumtaxatur Et sic dictum
      est de
      sexta intelligatur de terciadecima.</p>
   <p>[De ascensu in marg.]</p>
   <p>Item discantus non debet ascendere nec descendere sine medio
      cum tenore vltra vnam vocem ad habendum consonanciam perfectam. sed ad habendum inperfectam
      licet ascendere et descendere iuxta libidum volumptatis.</p>
   <p>[De descensu in marg.]</p>
   <p>Item bene possumus descendere cum cantu de tercia ad quintam
      Hoc est quando cantus descendit diateseron. et de sexta ad duplam et de decima ad
      duodecimam. et de terciadecima ad quintamdecimam. et cetera.</p>
   <p>Item quando cantus ascendit per vnam discantus potest
      ascendere per plures. Et si cantus ascendit per plures discantus potest ascendere
      per vnam
      da perfectis ad inperfectis. et e conuerso.</p>
   <p>Item bene possumus ascendere et descendere cum cantu da
      perfectis ad inperfectis iusta libidum volumptatis Item non debemus facere mi contra
      fa et e
      conuerso.</p>
   <p>De speciebus compositis et simplicibus</p>
   <p>Sex sunt species discantus per quas omnis cantus planus seu
      melodiosus potest fieri. Prima species est vnisonus et tenet vnam lineam vel vnum
      spacium
      Excepta b fa b mi in qua sunt due diuerse voces in eadem linea vel in eodem spacio.
      non
      tamen vnisonum facientes. Semiditonus est secunda species et ab vno tono cum semitono
      constat. Ditonus est tercia species et continet duos planos tonos Diapente est quarta
      species et continet tres tonos cum semitono Quinta species est que continet vnum tonum
      integrum et perfectum cum diapente. Sesta species est diapason et continet octo voces
      ita
      quod mi fa bis interponatur et fit da lictera in licteram videlicet. da c graue in
      c acuto.
      da d graue in d acuto et cetera. Supradicte vero sex species dicuntur simplices eo
      quod
      infra diapason inclusiue sunt comprehense quia omnis consonancia simplex infra diapason
      amplectitur et quicquid de exterius est reiteracio potest dici non fuit necesse in
      hoc opere
      ponere plures species quam predictas. Nam si quis diceret quod talis regula a decima
      in
      antea non complacet nobis. sumat exemplum. Ab vnisono vsque ad octauam. quia octaua
      habetur
      quasi vnisonus decima habetur quasi tercia quia est composita ex octaua et tercia.
      Duodecima
      habetur quasi quinta quia est composita ex octaua et quinta. Terciadecima reputatur
      quasi
      sesta qui est composita ex octaua et sesta. Quintadecima reputatur quasi dupla quia
      est
      composita ex duobus duplis Et quicquid superius dictum est de speciebus discantus
      intelligatur ipso modo per se et similiter post eas simplices consonancias componendo
      et
      cetera.</p>
   <p>[Rome, Biblioteca Apostolica Vaticana, Barberini 307,
      f.30v,1; text: In vt dicitur la, fa, re, sol, mi, vnisonus, tercia, quinta, sexta,
      octaua,
      decima] </p>
   <p>Nota quod regula generalis est quod quando volumus canere per
      octauam semper de omne vt octaua est fa in re octaua est sol in mi octaua est la et
      sic de
      singulis.</p>
   <p>[Rome, Biblioteca Apostolica Vaticana, Barberini 307,
      f.30v,2; text: In vt dicitur sol, mi, re, la, fa, quinta, sexta, octaua, decima, duodecima,
      terciadecima]</p>
   <p>Item per duodecimam semper naturaliter in omne vt duodecima
      est sol. in re duodecima est la. et sic de singulis.</p>
</div>
</main>

</body>
</html>

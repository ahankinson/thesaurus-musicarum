<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus IV.</p>
   <p>Caput I.</p>
   <p>De proportionibus. Primo, quid proportio.</p>
   <p>Proportio est quaedam habitudo duorum terminorum ad invicem, vel
      distantia duorum terminorum inter se. Sed notandum est, quod aliud est proportio,
      et aliud
      est proportionalitas: nam proportio, ut praedicitur, est de duobus terminis;
      proportionalitas autem non minus quam de tribus sumi potest: dicitur enim proportio
      pars
      numeralis in musica.</p>
   <p>Caput II.</p>
   <p>De proportionibus, quot sint.</p>
   <p>Proportiones in musica, in quibus consonantiae consistunt, sunt sex,
      scilicet sesquitertia, sesquialtera, dupla, dupla superbipartiens, tripla et quadrupla.
      Proportiones vero, in quibus membra consonantiarum consistunt, sunt tres, scilicet
      sesquioctava, sesquisexta decima, et sesquidecimaseptima: de quibus omnibus est
      videndum.</p>
   <p>Caput III.</p>
   <p>De sesquitertia proportione.</p>
   <p>Sesquitertia proportio est, quando maior numerus comparatus minori
      continent ipsum totum, et eius tertiam partem, ut 4. comparati ad 3. et ut superius
      diximus,
      talis numerus epitritus nominatur. Et per hoc sequitur, quod consonantia diatessaron
      epitrita et sesquitertia nuncupatur: et dicitur sesquitertia a sesqui, quod est totum,
      et
      tertia pars, eo quod quaternarius numerus comparatus ternario, comprehendit ipsum
      totum et
      eius tertiam partem.</p>
   <p>Caput IV.</p>
   <p>De sesquialtera proportione.</p>
   <p>Sesquialtera proportio est, quando maior numerus
      comparatus minori continet ipsum totum et eius alteram partem, scilicet medietatem,
      ut tres
      comparati ad duo: et ut superius dictum est, talis numerus hemiolius dicitur. Et per
      hoc
      patet, quod diapente consonantia hemiolia et sesquialtera nuncupatur. Et dicitur
      sesquialtera a sesqui, quod est totum, et altera pars, eo quod ternarius continet
      totum
      binarium in se, et eius alteram partem, scilicet medietatem.</p>
   <p>Caput V.</p>
   <p>De dupla proportione.</p>
   <p>Dupla proportio est, quando maior numerus comparatus minori continet
      ipsum dupliciter totum, ut 2. comparati ad 1. continent namque duo dupliciter unum.</p>
   <p>Caput VI.</p>
   <p>De dupla superbipartiente proportione.</p>
   <p>Dupla superbipartiens proportio est, quando maior numerus, comparatus
      minori, continet ipsum totum dupliciter, et insuper eius duas partes, ut 8. comparati
      ad 3.
      nam octonarius numerus comprehendit totum ternarium in se dupliciter, et eius duas
      partes.</p>
   <p>Caput VII.</p>
   <p>De tripla proportione.</p>
   <p>Tripla proportio est, quando maior numerus, comparatus minori, continet
      ipsum totum tripliciter, ut tres comparati ad unum, comprehendit namque ternarius
      tripliciter unitatem.</p>
   <p>Caput VIII.</p>
   <p>De quadrupla proportione.</p>
   <p>Quadrupla proportio est, quando maior numerus, comparatus minori
      continet quadrupliciter ipsum totum, ut 4. comparati ad 1. comprehendit namque quaternarius
      totum unarium quadrupliciter.</p>
   <p>Caput IX.</p>
   <p>De sesquioctava proportione.</p>
   <p>Sesquioctava proportio est, quando maior numerus, comparatus minori,
      continet ipsum totum, et eius octavam partem, ut 9. comparati ad 8. Namque novenarius
      comprehendit totum octonarium et eius octavam partem; et dicitur sesquioctavus a sesqui,
      quod est totum, et octava pars.</p>
   <p>Caput X.</p>
   <p>De sesqui decima sexta proportione.</p>
   <p>Sesquisextadecima proportio est, quando maior numerus, comparatus
      minori, continet ipsum totum et eius sextam decimam partem, ut 17. comparati ad 16.
      habet
      enim decimus septimus numerum totum 16. in se, et eius decimam sextam partem.</p>
   <p>Caput XI.</p>
   <p>De sesquidecimaseptima proportione.</p>
   <p>Sesquidecimaseptima proportio est, quando maior numerus, comparatus
      minori, continet ipsum totum et eius septimam decimam partem, ut 18. comparati ad
      17.
      continet namque 18. numerus totum 17. et eius decimam septimam partem. Sed
      nota, quod licet tonus sit in sesquioctava proportione, semitonium maius in
      sesquisextadecima proportione, et semitonium minus in sesquidecimaseptima, non tamen
      consonantiae sunt, ut Boetius refert, et infra de coniunctionibus ostendetur. Habemus
      ergo,
      quod sex consonantiae supradictae in numeris in sex proportionibus includantur. Nam
      diatessaron prima ponitur in sesquitertia proportione, secunda diapente in sesquialtera,
      tertia diapason in dupla, quarta diapason diatessaron in dupla superbipartiente, quinta
      diapason diapente in tripla, sexta, bisdiapason in quadrupla. Haec de proportionibus
      ad
      praesens sufficiant.</p>
   <p>Explicit tractatus quartus.</p>
</div>
</main>

</body>
</html>

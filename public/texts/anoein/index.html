<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. Monacordum tuum sic dividas. Primo totum spatium interceptum inter primum
      C et punctum scabelli in novem partes equales dividas, et in fine prime partis pone
      primum
      D.</p>
   <p>2. Deinde totum spatium interceptum inter primum D et punctum scabelli
      iterum in novem partes dividas, et in fine prime partis pone primum E.</p>
   <p>3. Postea totum spatium quod est inter primum C et punctum scabelli in
      quatuor partes equales dividas, et in fine prime partis pone primum F.</p>
   <p>4. Deinde totum spatium quod est inter primum C et punctum scabelli
      dividas in tres portiones equales, et in fine prime partis pone primum G.</p>
   <p>5. Deinde totum spatium quod est inter primum D et punctum scabelli
      iterum dividas in tres partes equales, et in fine prime partis pone primum A.</p>
   <p>6. Deinde totum spatium quod est inter primum E et punctum scabelli
      iterum dividas in tres partes equales, et in fine prime partis pone secundum [sqb]
      quadrum.</p>
   <p>7. Et si assumas versus primum C ab ipso secundo [sqb] quadro unam
      partem equalem spatio intercepto inter ipsum secundum [sqb] quadrum et punctum scabelli,
      habebis in puncto terminante talem partem versus primum C locum primi [sqb] quadri
      infallanter.</p>
   <p>8. Deinde totum spatium interceptum inter primum C et punctum scabelli
      dividas in duas partes equales, et in fine prime pone secundum C.</p>
   <p>9. Deinde totum spatium interceptum inter primum D et punctum scabelli
      iterum dividas in duas partes equales, et in fine prime partis pone secundum D.</p>
   <p>10. Nec ulterius desinas a tali divisione in duas partes equales, et apponi
      similes littere in fine cuiuslibet prime partis donec ad finem tui monacordi pervenias,
      et
      habebis omnes voces monacordi principales, que numero esse debent xviij, dimissis
      intermediis.</p>
   <p>11. Sed ut voces intermedias diligenter habeas, sumas totum spatium
      interceptum inter secundum [sqb] quadrum et punctum scabelli, et ipsum dividas in
      tres
      partes equales, quibus addes unam quartam partem versus primum [sqb] quadrum equalem
      cuilibet trium predictarum, et in puncto terminante hanc quartam partem versus ipsum
      primum
      [sqb] quadrum pone signum quod comuniter taliter figuratur sub modo crucis, [signum],
      et
      habebis vocem mediam interceptam inter primum F et primum G.</p>
   <p>12. Deinde totum spatium interceptum inter hanc vocem mediam ultimo
      inventam et punctum scabelli iterum dividas in tres partes equales, ipsis addendo
      versus
      ipsum [sqb] quadrum unam quartam partem cuilibet predictarum trium equalem, et in
      puncto
      terminante hanc quartam partem versus primum [sqb] pone unum signum simile priori,
      et
      habebis vocem mediam interceptam inter primum C et primum D.</p>
   <p>13. Postea totum spatium inter hanc vocem mediam ultimo inventam et
      punctum scabelli dividas in novem partes equales, et in fine prime partis pone unum
      signum
      de dictis, scilicet crucem superius ostensam, et habebis vocem mediam interceptam
      inter
      primum D et primum E.</p>
   <p>14. Deinde totum spacium interceptum inter vocem mediam que est in
      medio primi C et primi D et punctum scabelli dividas in tres partes equales, et in
      fine
      prime partis pone unum de signis dictis, et habebis vocem mediam interceptam inter
      primum G
      et primum A.</p>
   <p>15. Deinde totum spatium inter primum F et punctum scabelli dividas in
      quatuor partes equales, et in fine prime partis pone primum b rotundum, quod cadit
      in medio
      primi A et secundi [sqb] quadri.</p>
   <p>16. Deinde sumas totum spatium interceptum inter vocem mediam que est
      in medio primi C et primi D et punctum scabelli, et ipsum dividas in duas partes equales,
      et
      in fine prime partis pone unum de signis dictis et ...</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit Tractatus XII.</p>
   <p>Caput I.</p>
   <p>Quid sit quantitas in plana musica.</p>
   <p>Ostenso superius de tonis, quomodo per species formentur, ac quomodo
      ipsi secundum quantitatem ascensus et descensus propriis nominibus nominentur, videre
      oportet, quid sit quantitas in musica. Ubi sciendum est, quod quantitas in musica
      alia
      continua, alia discreta dicitur. Continua enim quantitas in musica est, quae magnitudo
      dicitur; quae quidem est in eius subiecto, hoc est in sono; nam cum aliquis sonus
      est,
      musica statim est; et quantum durat sonus, tantum quantitas continua esse in ipso
      dicitur.
      Hoc enim subiectum est non permanens, sed mobile; et in hoc, quod mobile est, comparatur
      cum
      astrologia, quae quidem est de subiecto mobili et permanenti, In hoc quod musica est
      in
      subiecto non permanenti, comparatur cum geometria, quae est de subiecto non permanenti,
      sed
      immobili, scilicet de terra.</p>
   <p>Discreta autem quantitas, quae multitudo dicitur, in musica est, quae
      de numerorum proportione tractat: et in hoc comparatur cum arithmetica, quae de numeris
      loquitur. Et haec de quantitate sufficiant tibi dicta.</p>
   <p>Caput II.</p>
   <p>De cantibus, qui propter eorum ascensum non sunt authentici, et
      propter eorum descensum non sunt plagales.</p>
   <p>Sunt nonnulli cantus, qui a fine eorum ad diapente et non ultra
      ascendunt. Et per talem interruptionem, quae in authentico et in plagali cadere potest,
      nec
      infra a fine aliqui descendunt, nec habent diapente continuam, nec utuntur diapente
      communi,
      quae pluries in uno cantu repercussa facit ipsum subiugalem, ut superius dictum est.
      Nunc
      talis cantus cui attribui debet, authentico an plagali? Dicendum est, quod tales cantus
      iudicandi sunt per chordam eorum, ita videlicet, quod si notae, quae sunt supra eorum
      chordam, sunt plures quam illae quae sunt infra, authenticus erit, et e contrario.
      Et nota,
      quod notae, quae sunt in chorda positae, non debent cum superioribus neque inferioribus
      numerari, ut hic patet:</p>
   <p>[GSIII:118,1] </p>
   <p>Chorda namque primi et eius plagalis est F. grave: tertii et eius
      plagalis G. grave: quinti et eius plagalis a acutum: septimi et eius plagalis [sqb]
      secundum
      acutum. Sed dicet aliquis unus cantus formatur ex speciebus communibus diatessaron
      et
      diapente, puto sic, quod per has non poterit iudicari; itemque in notis supra et infra
      chordam positis aequalitas invenitur; quid erit talis cantus? Dicimus, quod plagalis.
      Cuius
      ratio est, quia quilibet authenticus gliscit ad suam perfectionem, vel ad partem eius
      ascendens, et si hoc facere nequit ob sui brevitatem, semper in eo sunt aliquae species
      vel
      partes specierum, per quas ipsum possumus authenticum iudicare, ut est haec antiphona:</p>
   <p>[GSIII:118,2; text: Fundamenta eius in montibus sanctis.]</p>
   <p>Principium enim eius est pars primae speciei diapente, quae numquam in
      plagali cadit, ut supra de interruptionibus est ostensum. Item dicet aliquis: aequalitas
      in
      speciebus et in notis est in uno cantu, qui quidem ascendit ultra diapente a fine
      semiditonum, similiterque ab eodem fine semiditonum descendit, hic cantus erit authenticus
      an plagalis? Dicimus, quod in tali cantu considerandus est ascensus et descensus,
      et si
      ascensus est maior quam descensus ultra id quod potest plagalis, authenticus iudicatur,
      et e
      contrario, ut in praesentibus patet exemplis.</p>
   <p>[GSIII:118,3]</p>
   <p>[GSIII:119]</p>
   <p>Primi exempli cantus est authenticus, quia ascendit unum tonum ultra
      id, quod potest ascendere plagalis, et non descendit nisi semitonium ultra id, quod
      potest
      authenticus. Item secundi exempli cantus est authenticus, quia licet bis descendat
      semitonium, ad quod non potest authenticus, tamen illa duo semitonia non attingunt
      ad
      magnitudinem toni ad quem non potest plagalis; nam ipsa sunt minora, quia enarmonica.
      Tunc
      dicimus, quod quidquid ascendit supra b primum acutum, est de substantia primi toni,
      et non
      secundi; nam ut supra dictum est, secundus semper per b rotundum debet necessario
      modulari.
      Tertii exempli cantus est plagalis, quia tria semitonia, ad quae descendit, tonum
      excedunt
      in una diesi; nam tria semitonia enarmonica sex dieses continent inclusive; unus autem
      tonus
      continet solum quinque. Et sic in omnibus cantibus sunt advertendae regulae supradictae.
      Finit tractatus duodecimus.</p>
</div>
</main>

</body>
</html>

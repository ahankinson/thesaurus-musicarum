<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>F. 17Ov. Incipit sententia in musica sonora subiecti (sic) Ludovici
      sancti.</p>
   <p>Omnes homines, sicut dicit philosophus, naturaliter scire desiderant.
      Humana igitur curiositas, que non tam solum circa scientiarum racionabiliter vertitur
      essencias, quin etiam earundem naturaliter delectatur principiis cum suis
      quibusdam velud incolis in musica sonora precipue ignorantibus indagare frequenter
      consuevit, quidnam esset subiectum in ipsa musica sonora, que inter ceteras scientias
      tam
      Deo amabilis quam etiam et hominibus utilis est atque delectabilis, quod in eo libro
      quem de
      ipsius commendacione scripsimus plene probavimus, quibus pro posse in hac parte satisfacere
      intendimus, et breviter dicendo sic.</p>
   <p>Subiectum in musica sonora est ens discretum ad aliud relatum, sive
      numerus ad sonum relatus. Et arguimus sic. Illud debet esse subiectum in scientia
      de quo
      determinatur per totam scientiam sive artem. Sed de tali ente relato ad sonum determinatur
      per totam musicam. Ergo ens tale discretum relatum ad sonum est subiectum in ipsa
      musica.</p>
   <p>In contrarium arguitur sic. Ens ad aliud relatum, vel numerus ad sonum
      relatus, nihil aliud est quam dualitas et cetera. Set dualitates et hiis similia sunt
      quidem
      numeri, qui habent considerari ab aritmetico. Ergo non a musico, cum diversarum scientiarum
      sive arcium diversa debeant esse subiecta. Ad istam questionem dicendum est, quod
      ens ad
      aliud relatum in quorum relatione causatur quidam sonus, est subiectum in musica.
      Tale autem
      ens dicitur punctum esse ad aliud punctum relatum, in relatione quorum causatur quedam
      eufonia sive quedam soni concordia.</p>
   <p>Preterea. Illud dicitur esse subiectum in scientia, de quo proprietates
      et passiones et modulamina determinantur in eadem et probantur. Set omnia ista probantur
      de
      tali ente, videlicet de puncto ad aliud relato, sive de numero ad sonum relato. Ergo
      ens
      tale est subiectum in musica.</p>
   <p>Ad argumentum in contrarium factum respondemus: quando dicitur quod ens
      ad aliud relatum est dualitas, dualitas autem consideratur ab aritmetico, dico quod
      talis
      dualitas potest considerari absolute, non considerando eufoniam inter se sive soni
      concordiam, et sic consideratur ab aritmetico. Vel potest considerari ens tale in
      quantum ex
      relatione unius ad alterum causatur quidam sonus, sive quedam soni proporcio, et
      consideratur a musico. Unde per huiusmodi rationes patet quod ens discretum ad aliud
      relatum, sive numerus ad sonum relatus est subiectum in musica. Et ideo dicit Ysidorus
      in
      Ethimologia, quod musica est disciplina que de numeris loquitur, qui ad aliquid sunt,
      hiis
      qui inveniuntur in sonis. Et hec dicta sufficiant de subiecto musice sonore.</p>
   <p>Explicit subiectum in musica sonora quod Lodovicus sanctus per
      predictas suis (sic) assignat rationes.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>(f. 81v) Dialogus Johannis Octobi Anglici in arte musica.</p>
   <p>Johannes Octobus cuidam suo coetaneo Discipulo.</p>
   <p>[Octobus]:</p>
   <p>Nos te nostrum carmen facile intellexisse fatemur cum picturae,
      imagines, characteres, figurae, denique rerum verarum sint signa atque notae. In primis
      autem tibi quam huius disciplinae vel doctorem vel magistrum accipimus. Itaque non
      gravabor
      pro hac mediocritate meae doctrinae ad ea quae reprehendis quam paucissimis respondere;
      ita
      tamen, ut a me nihil praetermittatur, nec alienum putabo verba tua singula interponeres,
      ne
      quid forte relictum cui non respondeam omnino possit videri.</p>
   <p>Incipis ergo sic:</p>
   <p>Discipulus:</p>
   <p>In manus incidit nostras opusculum tuum picturis imaginibusque refertum
      cum Pythagore tamen etiam fabrorum malleis agentium, quod cum prima fronte perspicerem
      intellexi profecto facile.</p>
   <p>Octobus:</p>
   <p>Si fabros viventes cum malleis ferreis atque ipso Pythagora constituere
      potuissemus, supervacaneum esset quod quidem maluissem si fieri potuisset quam talibus
      uti
      figuris, nam ipsi quoque Florentini, omnium ingeniossimi in turri sua marmorea quae
      templo
      pulcherrimo imminet fabros Pythagoram malleos ipsos cum incude, si istud fieri potuisset,
      potius constituissent quam talem stulturam inscripsissent, neque aliter
      existimandum est eos facturos fuisse cum honoris, gloriae et laudis avidissimi semper
      fuerint, sed quoniam unius est solius Dei immortalis hoc efficere Ipsi talia relinquamus.
      Nos autem mathemathicorum more atque exemplo hoc egimus Boetii praecipue, cuius vitae
      et
      doctrinae tanta est auctoritas ut ab eo stultum sit dissentire, cum clarissimus musicus
      suae
      aetatis fuerit, et eius scriptis Latini possint posteriores acceptum referre quicquid
      in
      ratione musica sint consecuti. Is igitur, cum de re hac agent in libris suis quos
      de musica
      conscripsit, ita loquitur, capitulo decimo, libro primo: Sint verbi gratia malleorum
      quatuor
      pondera quae subter scriptis numeris contineantur, videlicet, 12, 9, 8, 6. Hii igitur
      mallei
      qui 12 et 6 ponderibus vergebantur diapason in dupla continentiam personabant. Malleus
      vero
      duodecim ponderum ad malleum 9 et malleus 8 ponderum ad malleum 6 ponderum secundum
      epitritam proportionem diatesseron consonantia iungebantur. Novem ponderum ad sex
      et
      duodecim ad octo diapente consonantiam permiscebant. Novem vero ad octo in sexquioctava
      proportione resonabant tonum.</p>
   <p>Guido item clarus sui temporis musicus et Macrobius nobilissimus
      mathemathicus nihil ab hac ratione dissentiunt. Nam huius res nec fingi nec exprimi
      possunt
      quam hiis imaginibus, quae talia magis imitentur, cum ars ipsa naturam effingat. Quis
      non
      negaret quanto characteres magis ipsi ad naturam accedant tanto praestantiores et
      pretiosiores essent? Carminis autem nostri quod opusculum appellas tum iam quartus
      et
      vigesimus annus agatur, ex quo edidimus: Si rationem requiras, ea fuit ut praeceptori
      in eo
      morem (f. 82r) gererem, qui, ut hoc facerem saepius est, hortatus est proportiones
      ipsas
      malleorum talibus exercitationibus memoriae facilius tenerem. Etiam
      proportionibus, figuris et magis naturalibus picturis ea aggredi nequamquam ausus
      fuissem.
      Nisi id Horatii fortasse tibi magis probetur:</p>
   <p>Qui variare cupit rem prodigialiter unam,</p>
   <p>Delphinum silvis appingit, et fluctibus aprum.</p>
   <p>In vitium ducit culpae fugit, si caret arte.</p>
   <p>Dicis praterea.</p>
   <p>Discipulus:</p>
   <p>Eademque percepto occasione gavisus oblata, congredi enim praestanti
      cum viro est opere pretium, non indignis fortasse modis sententiam tuam impugnandam
      duxi.</p>
   <p>Octobus:</p>
   <p>Nos isto modo sententiam nostram, ut tuo utar verbo, non impugnandam
      esse duximus, sed validissimis certissimisque rationibus auctoribus exemplorum evertendam
      confutandamque fuisse non frivolis et levibus rationibus et quae puerilem et inanem
      prope
      doctrinam redoleant labefactandam ostendis.</p>
   <p>Item:</p>
   <p>Discipulus:</p>
   <p>Idque non refellendi tui gratia sed achadematorum more contra omnia
      disserentium.</p>
   <p>Octobus:</p>
   <p>Si achademichos in utramque partem disputarem, prece feres. Vide quid
      facias et quantum oneris suscipias cui de eisdem rebus in utramque partem, si tibi
      constare
      velis, sit subtilissime disserendum. Ego autem Socratem illum philosophiae parentem
      secutus
      alienam sententiam exquirens contra id quod non bene sentiatur paratus sum
      disputare.</p>
   <p>Affers etiam:</p>
   <p>Discipulus:</p>
   <p>Nec te suspicans aegre laturum, per gratam hanc discussionem sperans
      fore quodque iocundam.</p>
   <p>Octobus:</p>
   <p>Nobis quidem non iocundum solum sed iocundissimum erit de huiuscemodi
      rebus disserere, nisi fortasse aliquo loco vel me vel amicos meos carpere conatus
      es. Tum
      vero lacessitus non putabo in turpe respondere maledictis cum satis ille humilis sit
      qui nec
      iniuriam facit nec illatam patitur.</p>
   <p>Amplius hoc addis:</p>
   <p>Discipulus:</p>
   <p>Ab eo quod maxime reffert hoc praeacto ordinamur.</p>
   <p>Octobus:</p>
   <p>Si forte tibi fila defecerint nostrae, petito quo pannus facilius et
      profectius contexatur; reprehendis igitur dicendo:</p>
   <p>Discipulus:</p>
   <p>Prima quo nervo figura locetur non expressisti, quamquam mirifice
      dixisse arbitreris.</p>
   <p>Octobus:</p>
   <p>Miror cum D clavem appellare nolis cum septem voces, A B C D E F G,
      quae specie et numero differentes sunt inter se, quemadmodum eorum formulis per spatium
      est.
      Claves, litterae, notae, nervi, characteres, signa, soni, figurae, lineae, spatia
      denique
      appellantur atque ut in aliis sit in hoc quoque nostri Graecorum secuti sunt divisionem,
      quos tamen non sine levitate quippe cum hiis tantum ab omnibus doctissimis
      Latinis sit tributum in omni genere doctrinae. Graeci itaque hypate, parhypate, lycanos,
      mese, paramese, paranete et nete notae sive nomina harum vocum esse voluerunt. Recentioribus
      musicis Latinis, sicuti ex scriptis divi Gregorii facile intelligitur, placuit non
      sine
      causa has voces claves appellare. Nam, ut ianuam clavi apperimus quo omnia quae in
      domo suo
      quaeque loco locata sunt ordine videamus, sic quamvis ex vocibus limitibus suis notata
      cantmoloene indicantur et, quod consequitur, voces et consonantiae eas ad expectum
      constituentes. Quare apud quendam auctorem recentissimum artis musicae qui palma choralis
      inscribitur hoc de nominibus vocum scriptum invenitur, has secundum linearum spatiorumque
      dispositionem, A B C D E F G, depingito claves. Johannes Mures artis musicae scriptor
      nequamquam contemnendus quaerit cur cordae musicae vel litterae non sint plures neque
      pauciores septem, quarum etiam non mille quae in carminibus simpliciter metimur.</p>
   <p>Satis manifesta sunt veluti in missa Te gloriosus, in qua G acuta
      depicta aperit carmen illud sicut ostium clavis, in quam plurimis quibusque aliis
      cantilenis
      recentissimis quarum conditores plerique adhuc vivunt, Dunstable Anglicus ille, Dufay,
      Leonel, Plumere, Frier, Busnoys, Morton, Octinghem, Pelagulfus, Micheleth, Baduin,
      Forest,
      Stane, Fich, Caron. A secundi ordinis invenitur quae clavis sane rarissima est, quam
      divus
      Gregorius insectatur et tuus Ycart artis musicae expers quamvis cantores imitari conetur.
      Guido Gregorium secutus sic de hac sentit:</p>
   <p>Sunt qui addunt in acutis iuxta primam litteram.</p>
   <p>Sed Gregorio vix placent Patri haec lascivia...</p>
   <p>Altera vero secunda autentica.</p>
   <p>Nam quis omnino negaret quod per D in linea constitutam non possim
      spatium superius statim sequens E referens cognoscere? Eodem modo spatium quod statim
      sequitur itidem intelligere C? Quis item ignorat rem unam plura nomina propter diversos
      effectus habere, nec aliter fieri posse? Nullus quidem sanae mentis aliter sentiat,
      quare
      aequo animo amice patere, D clavem appellari posse etsi pudet nos tuis istis puerilibus
      respondere. (f. 82v) Namque etiam aliis nominibus et vocabulis quae supra memoravimus
      haec
      voces notatae sint facile ostendere. Auctore in primis Guidone:</p>
   <p>Septem istas disce notas septem characteribus...</p>
   <p>Namque aliae septenae quae sequuntur postea</p>
   <p>Non sunt aliae, sed una replicantur regula.</p>
   <p>Boetius quoque modo numeros, modo cordas appellat, dicens: Quintam vero
      cordam post Coreoebus Atyis filius adiunxit qui fuit Lydorum rex. Hyannis vero Phryx
      sextum
      his apposuit nervum.</p>
   <p>Horatius in quadam oda easdem voces nervos appellat:</p>
   <p>Mercurii--nam te docilis magistro</p>
   <p>Movit Amphion lapides canendo--</p>
   <p>Tuque testudo resonare septem Callida nervis.</p>
   <p>Guido, quam saepe auctorem nomino, de sonis et vocibus hoc modo
      sentit:</p>
   <p>Septem sonis coaptantur, septem sunt discrimina vocum,</p>
   <p>Ut nullus vocis sonus idem sit in altera.</p>
   <p>Vocibus tamen in septem quadam est concordia.</p>
   <p>Eodem modo de litteris et lineis indicat:</p>
   <p>Vocis primae ad octavam vel eandem litteram.</p>
   <p>Hanc concordiam sonorum diapason nominant,</p>
   <p>Cuius autem nomen est de cunctis translatum ad litteram.</p>
   <p>Omnes quia habet voces, vel quod totam lineam.</p>
   <p>Quid de Vergilio dicam an talium vocum ignoranter credendum est, qui in
      sexto suo ubi de inferis loquitur ita scriptum reliquid:</p>
   <p>Nec non Tratius longa cum veste sacerdos</p>
   <p>Obloquitur numeris septem discrimina vocum.</p>
   <p>Eadem ratione de reliquis nominibus totum tacitus considerare
      potes.</p>
   <p>Narras:</p>
   <p>Discipulus:</p>
   <p>Sed quorsum haec?</p>
   <p>Octobus:</p>
   <p>Ut docti res de quibus agunt pluribus nominibus circumscribi
      gaudeantur, et artis musicae ignarii habeant unum facilius addiscant.</p>
   <p>Scribis etiam sic:</p>
   <p>Discipulus:</p>
   <p>Non oportebat enim a communi conservatione abhorrere?</p>
   <p>Octobus:</p>
   <p>Vide ne tu magis abhorreas qui cum unius rei diversa nomina ignores quibus oratio in disserendo solet esse copiosus, sic etiam res ipsas
      minus
      intelligas.</p>
   <p>Passeveras:</p>
   <p>Discipulus:</p>
   <p>In qua perlate patet D clavem appellant nominem?</p>
   <p>Octobus:</p>
   <p>Recte iudicasti, nullus enim Istrio ioculetur, minus nullus denique
      huius artis imperitus clavem nominet. An ignoras per totam Italiam hanc rationem servari,
      ut
      D sol re una clavi contineatur et duabus notis, clavem esse D et duas notas sol re?
      Illis
      praecipue qui monocordio manu utuntur quod valde ineptum est, sed monocordi cognita
      dimensione aptissimum esse statuimus.</p>
   <p>Quicquid dicis:</p>
   <p>Discupulus:</p>
   <p>Quod si me extorsisset D ut clavem esse faterer.</p>
   <p>Octobus:</p>
   <p>Si rationibus subtilissimis auctoritatibus doctissimorum virorum haec a
      te extorqueri non vis neque cedis, quid praeterea dicendum sit ignoro.</p>
   <p>Eodem modo cum dicas:</p>
   <p>Discipulus:</p>
   <p>Tantumdem ageres quid enim loci figurae primae denotat clavis?</p>
   <p>Octobus:</p>
   <p>Eodem revolveris et importune sane molestus es, nam tibi quid clavis
      est plane ostendi quod tu negas fieri posse.</p>
   <p>Ad haec etiam scribis:</p>
   <p>Discipulus:</p>
   <p>Deinde in pulsum fieri nervorum imperas diapason symphoniam
      resonantium.</p>
   <p>Octobus:</p>
   <p>Dicas fortasse hanc diapason symphoniam in nervis fieri non posse quod
      te sentire nequamquam existimamus.</p>
   <p>Pergis item:</p>
   <p>Discipulus:</p>
   <p>Gradatim primo, secundo per saltum:</p>
   <p>Octobus:</p>
   <p>Quis negaret non primo modo et secundo et sic deinceps in infinitum,
      cum nervi ipsi soli per gradus naturaliter intendi nec remitti valeant, non solum
      per saltum
      quod tu affirmas, quod in malleis secus accidere videmus quod per saltus suos reddunt
      sonos
      cum nec intendi nec remitti valeant.</p>
   <p>Addisti:</p>
   <p>Discipulus:</p>
   <p>Quem ordinem sane tenor ipse pervertit?</p>
   <p>Octobus:</p>
   <p>Quid ais? Nonne ipsa natura rerum ordinem docet, qui videt malleum
      duodecim ponderum maioris inaequalitatis et subduplam conficere? Restat igitur ut
      relationis
      praedicamento hoc esse necessario confiteamur quod relative simul natura videantur
      et ad
      conversionem dici sic ut posita se constituant et permutata se perimant. Quare quod
      a me
      dictum per relationem gradus atque saltus positum esse accipias neque ordinem a me
      perversum
      esse praeterea dixeris.</p>
   <p>Reprehendis itaque:</p>
   <p>Discipulus:</p>
   <p>Praeterea intense remisseque fiat siluisti.</p>
   <p>Octobus:</p>
   <p>Quis modo aliquis sciens cordam remitti intelligere potest nisi prius fuerit intenta, aut contra naturam sine remissione contineri ut
      in arcu
      videmus. Nullus videmus profecto amplius se ipsum in monocordio praesertim aut dubie
      declarat cum maiores numeri graviores voces, minores vero acutiores constituant. Quid
      si ita
      est quis rursus infitietur huiusmodi quantitates maioris inaequalitatis habitudinem
      complecti, nullus certe musicus vel mediocriter doctius. Refert igitur principium
      tuum ad
      malleum duodecim ponderum hac probabili ratione, cum omnis intensio a gravi in acutum
      et
      omnis remissio ex acuto in gravi fieri soleat.</p>
   <p>Non probas iterum:</p>
   <p>Discipulus:</p>
   <p>Intendis quoque diapason postea remitti.</p>
   <p>Octobus:</p>
   <p>Quoniam modo remittere potui nisi prius intendissem, cum remissio ex
      intensione nascatur, damnas hoc inter alia.</p>
   <p>Discipulus:</p>
   <p>Bis igitur pulsas cum semel statuas?</p>
   <p>Octobus:</p>
   <p>Recte sane, nullus enim quod natura scivit iure negare potest quod ipse
      acute non vidisti cum ipsa natura omnium magistra hoc dicto loco quater pulsetur.
      Praeterea
      non intelligis te in idem vitium recidere qui non intelligere videris? Relativa posita
      se
      ponere ergo non solum bis nostrum gradus saltum concedas, sed etiam quater pulsum
      a nobis
      fieri extorquere a te patiaris.</p>
   <p>Improbas praeterea:</p>
   <p>Discipulus:</p>
   <p>Quod si hoc pacto diapason componendum teris quod si ab una fidium per
      gradus ad duplam usque procedas erit ne diapason, quod si recuses, semipason appellare
      oportebit. (f. 83r). Est tamen hoc absurdum dictu, hiis quoque argumentis
      confutari possunt quae diatesseron ac diapente disponis.</p>
   <p>Octobus:</p>
   <p>Recidis in eundem errorem cum diapason vel intendendo vel remittendo
      semper idem sit specie et numero, et eadem ratio reliquarum consonantiarum habeatur.
      Quare
      si concederem sive ascensus per gradum sive descensus, medium esset diapason non tamen
      fatendum esse alterum ex hiis ipsum diapason, in gemina aequa dividi posse, ob eamque
      rem
      semipason dici debere cum eius divisio proportionalitati grammatice opponatur, quae
      quidem
      proportionum aequalitas. Idque auctore Boetio, qui ita disserit: Quae duplicata non
      implent
      integrum, non tenent dimidium, semper enim dimidium duplicatum ei cuius est dimidium
      coaequatur; et: Quod semi dici solet quod ad integritatem usque non pervenit. Ad haec
      diapason Graece per omnes de verbo ad verbum exprimitur, non aut omnes aut semipason
      semi,
      omnis exponitur cum semi per omnes interpretari debueris, si musicum vocabulum intueri
      volueris, dia enim Graece praepositio hoc loco pro proaccepta genitivo apud illos
      subiungitur.</p>
   <p>Subiectisti etiam:</p>
   <p>Discipulus:</p>
   <p>Ad haec post proportionem primam ubi sit collocanda secunda dixisti
      nusquam.</p>
   <p>Octobus:</p>
   <p>Aut canonem nostrum sive subscriptionem ut verbis musicis totum agam
      non intellexisti aut pratermissisti aut ex eo librarii culpa praeteritum existimes,
      quod in
      aliis libris accidere saepe videmus, tametsi ex superioribus facile possit intelligi.</p>
   <p>Quaeris deinde:</p>
   <p>Discipulus:</p>
   <p>Utrum coniunctim sint vel divisim.</p>
   <p>Octobus:</p>
   <p>Quis sine certa distinctione diversorum inter se generum proportiones
      ostendere posset, disponat aliquis exempli gratia idque postulante natura, duodecim
      ad sex
      numerum duplum redderet quo nam rursus modo subduplam diceret nisi iterato inciperet;
      quid
      efficeatur ipse tecum tacitus iudica. Licet enim dupla et subdupla in diversis generibus
      proportionum atque numerorum collocentur, tamen eanden symphoniam simplicem constituunt
      diapason videlicet.</p>
   <p>Posuistique:</p>
   <p>Discipulus:</p>
   <p>Utrum figuratae longae vel breves quae etiam erant explicanda
      profecto.</p>
   <p>Octobus:</p>
   <p>Semicirculus enim temporis imperfecti signum est figurarum vero minime,
      figuram enim brevis pro se positam tam tempus perfectum indifferenter quam imperfectum
      significare minime negaveris? Nam si semicirculus addatur imperfectum tempus ad unguem
      demonstrabit. Signum igitur temporis per figuram quam prius reddiderit non ab re confirmabis
      atque ita signum signi erit, quod ratione diversorum minime erit alienum. Et si in
      carmine
      vero statim sine figura tempus enuntiandum admonet. Illud perridiculum est quod dicis
      et
      sibi invicem pugnans.</p>
   <p>Discipulus:</p>
   <p>Quot si roges quo pacto intellexi industria respondebo mea.</p>
   <p>Octobus:</p>
   <p>Nam in principio ostendisti ex characteribus quibus usus sum in carmine
      meo statim intellexisse; postea idem dicis sine ullis huiuscemodi figuris te intellecturum
      fuisse. Quomodo haec tibi videntur simul stare posse?</p>
   <p>Etiam si dixeris non omnia dilucide expediendo fuisse ut quippiam
      omitteres diligentiae lectorum similique pacto potuisses et reliqua praeterire silentis,
      id
      quod si hactenus egissent omnes starent carmina nulla.</p>
   <p>Nam si tibi haec dilucida perspicuaque fuerunt, fortasse ceteris
      obscura quos oportet tales figuras artificio se attendere, cum omnes non tam acri
      ingenio
      tamque excellenti doctrina praestare possint, qui inaudita dicas sed fortasse a divino
      spiritu proflata, haec ergo praeterea non omittenda diligentiae lectorum sed reliquenda
      existimavi; causam agis meam neque ipse aliter sentio, nisi ut ipse dicis, praeterea
      si haec
      a me omissa fuissent et ceteris artibus auctores idem fecissent nullum, ut tuo utar
      verbo,
      carmen staret. Ex quo fit ut si nihil omnino scriptum exstaret etiam potueris tuo
      ingenio
      haec et alia pro te intelligere, cum ostendas te facile sine ullis talibus characteribus
      pro
      te cogniturum fuisse.</p>
   <p>Amplius scribis:</p>
   <p>Discipulus:</p>
   <p>Sed de hiis statis supra quam satis dictum est, nunc vero ad altiora
      pergamus?</p>
   <p>Octobus:</p>
   <p>Humiles sane tibi fuerunt scalae quare cum necesse fuerit nostras
      petito altiores quae ad ultimum usque gradum proferuntur.</p>
   <p>Item mones:</p>
   <p>Discipulus:</p>
   <p>Est igitur in primis an musicorum intersit huiusmodi uti tenoribus
      motetorum?</p>
   <p>Octobus:</p>
   <p>Si inquirendum et respondendum quoque licet eodem saepius revolvaris.
      Nam cui fingenda non sint eaque naturaliter fieri non possent, ut iam de sculpturis
      et
      imaginibus et ceteris huiusmodi supra demonstratum est, non video. Tuus igitur Ycart,
      quem
      quoquomodo defendere conaris, nonne aliquos tenores facit quorum figuras per contrarium
      vult
      intelligi; quo magis ineptum aut magis absurdum esse quid potest? Cum enim nigrae
      sint,
      albas accipi vult, quorum subscriptio est Ethyops albos dentes. Numquid etiam vidisti
      carmen
      cuius tenor trunci ignei follibus spirantibus habetur, norma cuius est Sufflet? Venetus
      etiam Franciscus sacerdos tenorem condidit per inalteros pictos qui nullam earundem
      proportionem ostendunt et multi alii pene innumerabiles idem faciunt ad libitum animi
      sui
      quae tamen omnia nullam artem redolent. Cur igitur nos non modo subtilitatem et rationem
      iuniorum sed etiam veterum musicae artis secutos tam inepte carpis, tam stulte reprehendis;
      quid de illis dicendum tibi putares qui nihil omnino intelligunt, si levitate quadam
      veniret
      in mentem cum nos principium et huius artis fundamenta scrutator maledictis lacerare
      audeas?
      Non Johannes de Muris acutissimum hominum ingenium intuens de eiusmodi rebus ita praecipit
      pausis, signis, subscriptionibus, id est, canonibus vel regulis sive praeceptis, perfecta
      ab
      imperfectis distinguuntur, cuius auctoris etiam commentator admonet sapienter,
      cum (f. 83v) in mentem aliquarum rerum qualitates venerint, ut aequum est, per quas
      cantilenae considerandae sunt, paucioribus verbis sive figuris quae hiis consentaneae
      sunt
      eas singulariter declarabis, quemadmodum a Macrobio quem tantum auctorem respuis per
      diapason iustitia significatur. Itaque si quis vellet conficere carmen in laudem iustitiae,
      quonammodo infitiari auderet diapason consonantiam ab eo esse alienam, quod, si una
      sola
      diapason concinitas non expleret carmen, quis unum canonem non confiteatur ad exprimendos
      omnes ipsius modulos brevitatis causa sufficere vel iustitiam quod ipsa diapason depingeret.
      Quemadmodum ab Arnulpho Gilardi in insignibus tauxetis Cosmi factum esse didicimus,
      cuius
      praeceptor missam confecit quam pannum aureum inscripsit cum vellet duci Belgarum
      callide
      persuadere ut quod aliquod tempus intermittatur in honorem divae Virginis quo tacitis
      mittere non negligeret. Haec ergo satis in praesentia sint. Nam locis suis contra
      ineptissimas quaestiones si non tuo saltem doctorum virorum iudicio responsum invenies
      quod
      quaeris.</p>
   <p>Discipulus:</p>
   <p>Deinde an ne plurimum valet his in rebus priscorum auctoritas?</p>
   <p>Octobus:</p>
   <p>Valet sane et multum quidem auctoritas eruditissimorum, nec in hiis
      modo sed in omnibus aliis disciplinis, nec solum in hiis quae in cognitione veri versantur
      sed in illis etiam quae in usu posita sunt. Quid enim aliud ut sentiamus monet
      cum dicat in musicis: Nos vero caveamus aliud ab antiquitatis auctoritate transvertere,
      nam
      cum de aliqua re sermo instituitur cum auctoritate, cum ratione atque exemplo, postremo
      etiam contemplatione magis ad quendam et rei habitum provenimus, quare non antiquitatem
      tantum imittandam sed recentiores quoque doctos modo ducimur, ita tamen ut non aliena
      subripere, sed imitari videamur, nec illud praetermittendum est quod dicis.</p>
   <p>Discipulus:</p>
   <p>Hoc tamen primo absolvendum, illud vero posterius.</p>
   <p>Octobus:</p>
   <p>Cur ordinem a te institutum perverti velimus cum ad omnia respondendum
      esse mihi proponam, nisi forte aliud tibi praeterea videatur? Ipse enim ita sum paratus
      respondere ut nihil a me relinquatur et suspicari possim nostrum talium rerum promotionem
      per multas orbis terrarum partes vulgatum uti.</p>
   <p>Vale. Finis.</p>
</div>
</main>

</body>
</html>

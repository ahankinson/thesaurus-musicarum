<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Nicolai Burtii "Musices opusculum" (1487).</p>
   <p>Tractatus secundus. Capitulum VI (fol. 39-40).</p>
   <p>De contrapuncto praticorum: qui ultramontanis et maxime gallicis est
      in usu.</p>
   <p>Quem enim a teneris unguiculis, ut aiunt greci, contrapunctum
      didicerim vobis decrevi succincte describere. Non tamen ut musicis sit in exemplum:
      sed
      tantum practicis cantoribus: qui pro maiori parte non alta petentes sed ad infima
      potius
      spretis musicorum regulis condescendunt propinare. Igitur intellectus prout superius
      annotavi regulis vel preceptis talem regulam ad componendum minime: sed ad cantandum
      dumtaxat habeant menti necesse est: que in hunc modum notata describitur. Unisonus
      prestat
      octavam, terci vero desuper decimam et octava similiter desuper quintadecimam. Pone
      quod
      tenor incipiat in f e d e d gravibus: que secundum voces Guidonis significant fa mi
      re mi
      re, tunc oportet organisantem similiter illud f assumere in octava tamen voce constitutum
      quod videtur quantum ad visum unisonus sed in sono diapasson omnino, ut dixi. Deinde
      super e
      faciet terciam: que similiter quantum ad visum videtur tercia: in sono vero
      sive voce decima erit. Similiter si quintam fabricare volueris super d erit quinta
      (fol. 39
      v) ad oculum: duodecima vero quantum ad vocem. Item si super e sextam volueris facere:
      tunc
      erit sexta in numeris: sed in cantu terciadecima. Similiter si super d octavam fabrices,
      erit octava ad visum: que in sonis erit bisdiapasson. Et hic est prime regule modus:
      videlicet quando tenor descendit qui tantum quattuor illas lineas a cantoribus designatas
      usque ad quintadeciman occupat. Et hac regula multifarie quando opus fuerit poteris
      uti.</p>
   <p>Secunda regula est videlicet quando tenor ascendit. Unisonus dat
      octavam. Tertia vero sub tenore dat sextam. Quarta dat quintam: sexta sub tenore terciam.
      Similiter octava sub tenore unisonum reddit, ut hoc exemplo. Pone quod tenor fit in
      a b c d
      e acutis: hoc est re mi fa sol la secundum Guidonis syllabas. Tunc organizans capiet
      primam
      litteram: seu vocem in unisono quantum ad visum; que erit octava quantum ad sonum
      dicens a g
      g f e, hoc est la sol sol fa mi.</p>
   <p>Nam g sub secunda littera tenoris erit tercia ad visum: sexta vero
      quantum ad sonum. Nam si quis de octonario binarium susceperit, necessum est ut sex
      tantummodo remaneant, et sic de aliis examinandum est. Preterea quarta illa que fit
      sub c
      dicendo g in sono resonat diapente. Similiter sexta que fit sub littera d dicendo
      f vel fa:
      in sono erit tercia. Quia si quis de octonario quinque diminuerit, necesse est ut
      tres
      remaneant. Ultimo si octavam feceris sub e acuto similiter e dicendo, non est octava
      proprie
      ut apparet sed unisonus.</p>
   <p>Hec enim que maxime ultramontanis cantoribus sunt in practica dum in
      capellis principum quottidie cantant cumulavi: ut cupientibus super cantu plano organizare
      (fol. 40) inter quatuor tantum lineas usitatas: diversis semitis ac modis
      aditum habeant patentissimum. Modo ad tertium subtiliori examinatore distinctum devenio.</p>
</div>
</main>

</body>
</html>

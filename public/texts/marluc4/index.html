<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. INCIPIT TRACTATUS QUARTUS</p>
   <p>CAPITULUM PRIMUM</p>
   <p>DE PROPORTIONIBUS</p>
   <p>2. Proportio est quedam habitudo duorum terminorum ad invicem vel
      distantia duorum terminorum inter se.</p>
   <p>3. Sed notandum est quod aliud est proportio et aliud est
      proportionalitas,</p>
   <p>4. nam proportio, ut predicitur, est de duobus terminis;
      proportionalitas autem non minus quam de tribus sumi potest.</p>
   <p>5. Dicitur enim proportio pars numeralis in musica.</p>
   <p>1. CAPITULUM SECUNDUM</p>
   <p>DE PROPORTIONIBUS QUOT SINT</p>
   <p>2. Proportiones in musica in quibus consonantie consistunt sunt sex,
      scilicet sesquitercia, sesqualtera, dupla, dupla superbipartiens, tripla, et quadrupla.</p>
   <p>3. Proportiones vero in quibus membra consonantiarum consistunt sunt tres,
      scilicet sesquioctava, sesquisexta decima, et sesquidecima septima; de quibus omnibus
      est
      videndum.</p>
   <p>1. CAPITULUM TERCIUM</p>
   <p>DE SESQUITERCIA PROPORTIONE</p>
   <p>2. Sesquitercia proportio est quando maior numerus comparatur minori
      continens ipsum totum et eius terciam partem, ut quatuor comparati ad tres.</p>
   <p>3. Et, ut superius diximus, talis numerus epitritus nominatur.</p>
   <p>4. Et per hoc sequitur quod consonantia dyatessaron epitrita et
      sesquitercia nuncupatur.</p>
   <p>5. Et dicitur sesquitercia a sesqui, quod est totum et tercia pars, eo
      quod quaternarius numerus comparatus ternario comprehendit ipsum totum et eius terciam
      partem.</p>
   <p>1. CAPITULUM QUARTUM</p>
   <p>DE SESQUALTERA PROPORTIONE</p>
   <p>2. Sesqualtera proportio est quando maior numerus comparatus minori
      continet ipsum totum et eius alteram partem, scilicet medietatem, ut tres comparati
      ad
      duo.</p>
   <p>3. Et, ut superius dictum est, talis numerus emiolius nominatur.</p>
   <p>4. Et per hoc patet quod dyapente consonantia emiolia et sesqualtera
      nuncupatur.</p>
   <p>5. Et dicitur sesqualtera a sesqui, quod est totum et altera pars, eo
      quod ternarius continet totum binarium in se et eius alteram partem, scilicet
      medietatem.</p>
   <p>1. CAPITULUM QUINTUM</p>
   <p>DE DUPLA PROPORTIONE</p>
   <p>2. Dupla proportio est quando maior numerus comparatus minori continet
      ipsum dupliciter totum, ut duo comparati ad unum.</p>
   <p>3. Continent namque duo dupliciter unum.</p>
   <p>1. CAPITULUM SEXTUM</p>
   <p>DE DUPLA SUPERBIPARTIENTE PROPORTIONE</p>
   <p>2. Dupla superbipartiens proportio est quando maior numerus comparatur
      minori continens ipsum totum dupliciter et insuper eius duas partes, ut octo comparati
      ad
      tres,</p>
   <p>3. nam octonarius numerus comprehendit totum ternarium in se bis et
      eius duas partes.</p>
   <p>1. CAPITULUM SEPTIMUM</p>
   <p>DE TRIPLA PROPORTIONE</p>
   <p>2. Tripla proportio est quando maior numerus comparatur minori
      continens ipsum totum tripliciter, ut tres comparati ad unum.</p>
   <p>3. Comprehendit namque ternarius tripliciter unitatem.</p>
   <p>1. CAPITULUM OCTAVUM</p>
   <p>DE QUADRUPLA PROPORTIONE</p>
   <p>2. Quadrupla proportio est quando maior numerus comparatur minori
      continens quadrupliciter ipsum totum, ut quatuor comparati ad unum.</p>
   <p>3. Comprehendit namque quaternarius totum unarium quadrupliciter.</p>
   <p>1. CAPITULUM NONUM</p>
   <p>DE SESQUIOCTAVA PROPORTIONE</p>
   <p>2. Sesquioctava proportio est quando maior numerus comparatur minori
      continens ipsum totum et eius octavam partem, ut novem comparati ad octo,</p>
   <p>3. namque novenarius comprehendit totum octonarium et eius octavam
      partem.</p>
   <p>4. Et dicitur sesquioctavus a sesqui, quod est totum et octava
      pars.</p>
   <p>1. CAPITULUM DECIMUM</p>
   <p>DE SESQUISEXTA DECIMA PROPORTIONE</p>
   <p>2. Sesquisexta decima proportio est quando maior numerus comparatur
      minori continens ipsum totum et eius sextam decimam partem, ut decemseptem comparati
      ad
      sexdecim.</p>
   <p>3. Habet enim decimus septimus numerus totum sextum decimum in se et
      eius sextam decimam partem.</p>
   <p>1. CAPITULUM UNDECIMUM</p>
   <p>DE SESQUIDECIMA SEPTIMA PROPORTIONE</p>
   <p>2. Sesquidecima septima proportio est quando maior numerus comparatur
      minori continens ipsum totum et eius septimam decimam partem, ut decemocto comparati
      ad
      decemseptem.</p>
   <p>3. Continet namque decimus octavus numerus totum decimum septimum et
      eius decimam septimam partem.</p>
   <p>4. Sed nota quod licet tonus sit in sesquioctava proportione,
      semitonium maius in sesquisexta decima proportione, et semitonium minus in sesquidecima
      septima,</p>
   <p>5. non tamen consonantie sunt, ut Boetius refert et infra de coniunctionibus
      ostendetur.</p>
   <p>6. Habemus ergo quod sex consonantie sumpte in numeris in sex
      proportionibus includantur, nam dyatessaron, prima, ponitur in sesquitercia proportione;</p>
   <p>7. secunda, dyapente, in sesqualtera;</p>
   <p>8. tercia, dyapason, in dupla;</p>
   <p>9. quarta, dyapason dyatessaron, in dupla superbipartiente;</p>
   <p>10. quinta, dyapason dyapente, in tripla;</p>
   <p>11. sexta, bisdyapason, in quadrupla.</p>
   <p>12. Et hec de proportionibus ad presens dicta sufficiant.</p>
   <p>13. EXPLICIT TRACTATUS QUARTUS</p>
</div>
</main>

</body>
</html>

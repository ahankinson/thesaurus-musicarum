<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus VIII.</p>
   <p>Caput I.</p>
   <p>De necessariis ad cognoscendam naturam tonorum et semitonorum.</p>
   <p>Quoniam omnis tonus et semitonium in voce consistit, et etiam notis, ex
      quibus formatur; igitur ad cognitionem perfectam ipsorum videndum est de permutationibus,
      mutationibus et coniunctionibus vocum, ex quibus diversificatis tonorum diversitas
      generatur, ad quae videnda hoc ordine procedemus. Primo enim de permutatione dicemus,
      per
      quam propter consonantiam in diatonicum et enarmonicum, aut in chromaticum, et diesim
      est
      divisibilis quisque tonus. Secundo de ipsa mutatione dicemus, quae fit in quolibet
      loco
      manus, ubi duae vel tres voces sub una littera includuntur. Tertio de ipsis coniunctionibus
      tractabimus, per quas in musica est dispositio sive ordinatio sonorum, sive vocum
      ad invicem
      in syllabis et dictionibus: et ex iis omnibus tonorum et semitoniorum musicae naturalitas
      apparebit.</p>
   <p>Caput II.</p>
   <p>De permutatione, quid sit, et ubi fiat.</p>
   <p>Permutatio est variatio nominis vocis seu notae in eodem spatio seu
      linea in diverso sono; fit enim permutatio, ubi tonus dividitur propter consonantiam
      in
      diatonicum et enarmonicum aut in chromaticum et diesim, vel e contrario, ut hic:</p>
   <p>[GSIII:89,1] </p>
   <p>Signa autem, quibus notis innuitur permutationem facere, sunt tria,
      scilicet [sqb] quadrum, b. rotundum, et aliud signum, quod a vulgo falsa musica nominatur:
      de quibus videre oportet. Prima namque duo signa, scilicet [sqb] et b. sunt, vel esse
      possunt in quolibet cantu plano, ac etiam mensurato. Tertium vero signum solum in
      cantu
      ponitur mensurato, vel in plano, qui aut colorate cantatur, aut in mensuratum transit,
      puta
      in tenoribus Motettorum seu aliorum cantuum mensuratorum. De primis duobus signis
      ait
      Richardus Normandus: ubicumque ponitur [sqb] quadrum, dicimus vocem mi; ubicumque
      vero b.
      rotundum, dicimus vocem fa; haec enim duo [sqb] b. sic per lineas et spatia figurantur:</p>
   <p>[GSIII:89,2]</p>
   <p>Nam b. rotundum, si debet notis in spatio sitis servire, tunc album,
      quod est in eius rotunditate, per medium spatii fiat: si autem notis, quae sunt in
      linea,
      servire debet, tunc eodem modo per lineas protrahatur, ut immediate superius demonstratur.
      Similiter [sqb] quadrum eodem modo per lineas et spatia protrahatur, ita tamen, quod
      linea,
      quae est in parte sinistra ipsius [sqb], in sursum tendat; quae autem in parte dextra,
      quae
      pro decore eidem additur, inferius protrahatur hoc modo:</p>
   <p>[GSIII:89,3]</p>
   <p>Sunt enim nonnulli, qui ipsum [sqb] et tertium signum, quod, ut
      praedicitur, a vulgo falsa musica nominatur, eodem modo figurant, propriam proprietatem
      et
      diversam eorum penitus ignorantes. Nam propria proprietas [sqb] est, semper dividere
      tonum
      per enarmonicum et diatonicum semitonia; vel e contrario, ut superius est ostensum.
      Alterius
      vero signi propria proprietas est, tonum dividere per chromaticum et diesim et semitonium
      enarmonicum per medietatem, pro quibusdam, ut supra dictum est, consonantiis, potius
      dissonantiis assumendis.</p>
   <p>Caput III.</p>
   <p>De mutatione, quid sit, et ubi.</p>
   <p>Mutatio est variatio nominis vocis seu notae in eodem spatio, linea et
      sono: fit namque mutatio, vel fieri potest in quolibet loco, ubi duae vel tres voces
      sive
      notae nomine sunt diversae, quae quidem sub sola una littera includuntur. Sed quia
      in A. ut,
      in A re, et in [sqb] mi singulariter non est nisi una sola vox sub una littera, ideo
      in
      ipsarum aliqua mutatio non existit. In C. fa ut, sunt duae voces et duae mutationes,
      primo
      cum mutatur fa in ut, propter ascensum [sqb] quadri in naturam; secunda e contrario,
      ut
      hic:</p>
   <p>[GSIII:90,1]</p>
   <p>In D. sol re et in clavi sunt similiter duae voces et duae mutationes
      eo modo, quo et in C. fa ut per omnia se habentes. In F. fa ut sunt duae voces et
      duae
      mutationes: prima est, cum convertitur fa in ut propter ascensum naturae in b. rotundum;
      secunda e contrario, ut hic:</p>
   <p>[GSIII:90,2]</p>
   <p>In G sol re ut sunt tres voces et sex mutationes. Prima est, cum
      convertitur sol in re propter ascensum naturae in b. rotundum; secunda e contrario,
      ut
      hic:</p>
   <p>[GSIII:90,3]</p>
   <p>Tertia est, cum sol convertitur in ut, propter ascensum naturae in
      [sqb] quadrum; quarta e contrario, ut hic:</p>
   <p>[GSIII:90,4]</p>
   <p>Quinta, cum re convertitur in ut, propter ascensum b. rotundi in [sqb]
      quadrum; sexta e contrario.</p>
   <p>In quarta la mi re similiter sunt tres voces et sex mutationes, per
      omnia sic se habentes prout in G. sol re ut est praedictum. In b. fa [sqb] mi non
      est
      mutatio, cuius ratio est quia licet ibi sint duae voces diversae, non tamen sunt sub
      una
      sola littera, sed sub diversis. Praeterea illae duae voces non sunt in eodem sono,
      ut supra
      de permutatione ostensum est. Sed dicetur: immo videntur esse sub una littera, quia
      b. et
      [sqb] utrumque dicitur. Tunc dicemus, quod ipsarum quaelibet diffinitum habet
      nomen; nam una dicitur b. rotundum et figuratur sic; alia autem [sqb] quadrum et figuratur
      sic. Itaque sunt diversae naturae nomine et figura.</p>
   <p>In C. sol fa ut sunt tres voces et sex mutationes: prima est, cum sol
      mutatur in fa propter ascensum b. rotundi in [sqb] quadrum; secunda e contrario, ut
      hic:</p>
   <p>[GSIII:91,1] </p>
   <p>Tertia est, cum sol convertitur in ut propter ascensum b rotundi in
      naturam: quarta e contrario, ut hic:</p>
   <p>[GSIII:91,2]</p>
   <p>Quinta est, cum fa convertitur in ut propter ascensum [sqb] quadri in
      naturam; sexta e converso, ut hic:</p>
   <p>[GSIII:91,3]</p>
   <p>In D. fa sol re similiter sunt tres voces et sex mutationes eodem modo
      per omnia se habentes ut in C. sol fa ut est monstratum: de omnibus enim sequentibus
      tale
      est iudicium, quale de ipsis similibus praecedentibus est ostensum. Sed quia hae mutationes
      fiunt in [sqb] quadro, in b rotundo, et in natura, ideo de ipsis quid sit, videre
      necesse
      est.</p>
   <p>Caput IV.</p>
   <p>De natura et proprietate [sqb] quadri, b rotundi, et naturae.</p>
   <p>Sed sciendum est, quod ista tria sunt tres proprietates totius cantus.
      Est enim proprietas in cantu derivatio plurium vocum ab uno et eodem principio, quae
      variantur, cum variatur ipsum. Ipsius autem principii variatio sumitur tribus modis,
      hoc
      est, sub tribus litteris, scilicet sub G. C. et F. Quando enim sumitur principium
      in G. tunc
      cum suis determinatis vocibus sive notis cantari debet per [sqb] quadrum: est enim
      huiusmodi
      principium vox illa, quae dicitur ut, ad quam respiciunt caeterae subsequentes, scilicet
      re
      mi fa sol la. Quando vero ut est in C. cum suis determinatis vocibus, cantari debet
      per
      naturam: quando autem in F. per b. rotundum.</p>
   <p>Est namque naturalis cantus ille, qui in omni quarta coniunctione
      sonorum semper diatessaron habet, nec umquam potest aliter naturaliter reperiri. Naturalis
      enim ob hoc dicitur, eo quod naturaliter vox humana in omni quarta voce, sive inter
      quatuor
      voces, semper proferre semitonium delectatur.... Cantus [sqb] quadri dicitur
      ille, qui propter mutationem proprietatis naturae in ipsum, vel e contrario, duritiam
      producit toni ascendendo, vel etiam descendendo: haec enim figura toni, sive coniunctio
      quatuor sonorum durissime amplectitur, et ob hoc [sqb] quadrum [sqb] durum meruit
      nominari.
      Et quia quatuor sonos comprehendit in sui duritia, ideo a musicae doctoribus ordinatum
      est,
      ipsum quadre debere figurari. B. rotundi cantus dicitur ille, qui propter mutationem
      naturae
      in ipsum, vel e contrario, nil durum resonat, sed molle et delectabile: et ob hoc
      b.
      rotundum b. molle merito nuncupatur: et quia in eo nulla duritia reperitur, ideo ad
      differentiam [sqb] quadri ipsum rotundum praedicti doctores figurare curaverunt.</p>
   <p>Sed est notandum, quoniam dictum est supra, quod ubicumque ponitur
      [sqb] quadrum, dicimus vocem mi, ubicumque autem b. rotundum, dicimus vocem fa. Nec
      enim
      notae, quibus praedicta duo signa, scilicet duo b. [sqb] deserviunt, semper habent
      secum
      naturam semitonii; quae natura, si incipiat per deservientem notam a fa, ibi ponitur
      b.
      rotundum, si vero a mi, ponitur [sqb] quadrum. Et haec sunt proprietates praedictorum
      b.
      rotundi, et [sqb] quadri, et haec est ratio, quare ibidem in cantu scribuntur; et
      ea
      sequuntur solum praedictae duae voces, scilicet fa et mi, et non aliae. Dicendum est
      ergo
      sicut de avibus et animalibus, quorum si propria nomina ignoramus, dicimus et denominamus
      ea
      a nominibus suorum generum, dicendo, animalia sunt vel aves: ita recte est in proposito;
      nam
      si non oportet poni aliquod signum in cantu deserviens mutationi alicuius notae, tunc
      dicitur, quod talis cantus cantabitur per proprietatem, quae est natura; si autem
      praedicta
      duo signa propria et deservientia specialiter quibusdam notis, ut dictum est, ponuntur,
      tunc
      dicimus, quod talis cantus cantatur per specialem proprietatem, scilicet b. rotundi,
      vel
      [sqb] quadri, licet tales proprietates sint etiam naturales. Et haec de proprietatibus
      dicta
      sufficiant.</p>
   <p>Finit tractatus octavus.</p>
</div>
</main>

</body>
</html>

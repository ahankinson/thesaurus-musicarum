<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Pythagoram artem nobis tradidisse sonorum.</p>
   <p>Hic Pythagoras antiquus princeps numerorum et proportionum magister,
      cui a toto tempore vitae numerus obedivit, sic ut vi numerorum scire singula intueretur,
      in
      anxietate diu manens, quomodo ad artem de melodiis rationem inveniret, quadam vice
      divino
      nutu fabrorum officinas praeteriens hanc cognitionem mentaliter circumvolvens, quosdam
      malleos super incudem cedentes mirabilem harmoniam emittentes audivit. Ad quos conversus
      fervens veritatis inquisitor iussit inter se permutatim malleos singulos permutari,
      dubitans
      ne ex viribus hominum tanta proveniret melodia. Quibus alternatis rediit eadem symphonia
      sicut prius. Unde conclusit, non in lacertis virorum, sed in natura malleorum tales
      concordantias contineri, tam numeri, quam mensurae, quam ponderis ratione. Quintus
      tamen
      foras eiiciebatur, quoniam inutilis cuilibet aliorum comparatus dissonabat, consideratisque
      ponderibus aliorum in dupla, sesquialtera et sesquitertia reperta sunt proportionibus.
      Et in
      quibuscumque aliis rebus, tympanis, tintinnabulis et ceteris has proportiones continentibus
      easdem reperiri harmonias. Unde in hac experientia requievit per tertiam. Ex quibus
      experimentis rationis musicae deducta fuerunt principia per quartam.</p>
   <p>Propter symphoniam subiungere vim numerorum</p>
   <p>Pythagoras sonorum consonantias per proportiones ponderum reperit. Et
      eaedem proportiones in numeris his reperiuntur 12 9 8 6.</p>
   <p>Iam tres harmonias perfectas esse sonantes.</p>
   <p>Quod non sint pauciores tribus, experientia docuit. Sed si sint plures
      quam natura voluit revelare, Deus novit. Perfectiores tamen usque ad nos his
      tribus nemo umquam repertus est. Et sunt hae: diapason, qui es 12 ad 6; diapente,
      12 ad 8
      vel 9 ad 6; diatesseron, ut 12 ad 9 aut 8 ad 6. Tonus vero, qui est ut 9 ad 8, non
      est
      consonantia, sed pars eius.</p>
   <p>Has tres melodias numeros dare tonantes.</p>
   <p>Diapason duplam, diapente sesquialteram, diatesseron sesquitertiam,
      tonus autem sesquioctavam retinet proportionem.</p>
   <p>Quae diapente sonat diapason habet superare.</p>
   <p>Nam dupla maior est sesquialtera in sesquitertia et tantum excedit
      diapason diapente.</p>
   <p>Et diapente in plus quam diatessera stare.</p>
   <p>Nam sesquialtera maior est sesquitertia in sesquioctava. Est igitur
      diapente maior quam diatesseron in proportione sesquioctava.</p>
   <p>Ac diatesseron tunc veluti minimam resonare.</p>
   <p>Cum enim in natura non sint plures notae his tribus, tunc ex
      praedictis patet, diapason esse maximam et diatesseron minimam.</p>
   <p>At diapason habent pentessara iuncta creare.</p>
   <p>Nam sesquialtera iuncta sesquitertiae duplam creat.</p>
   <p>Ac diatesseron a diapente tono superari.</p>
   <p>Patet, quod diapente superat diatesseron in sesquioctava, se in hac
      consistit tonus. Igitur.</p>
   <p>Inque pares partes non possunt mediari.</p>
   <p>Quia inter extrema proportionis sesquioctavae quaecumque non est
      medium proportionale in numeris, igitur non potest mediari. Nam tonus consistit in
      his
      numeris 18 et 16, inter quos numerus integer cadit, scilicet 17. Sed maior est proportio
      17
      ad 16 quam 18 ad 17, ut patet. Unde neque 17 ad 16 neque 18 ad 17 verum semitonium
      existit.
      Patet ex hoc, quod musica non considerat proportiones irrationales ideo, quia subalternatur
      arismetricae, quae est de numeris, inter quos non reperitur irrationalis proportio.</p>
   <p>Est semis et duplex tonus in diatessera vere.</p>
   <p>Non semis quidam: hic est dimidium, sed semis: hic sonat imperfectum.
      Patet, cum a sesquitertia proportione aufertur duplex sesquioctava, manet proportio
      256 ad
      243, quae est minor quam sesquioctava, neque ipsa est medietas sesquioctavae, eo quod
      illa
      rationalis est, haec autem irrationalis. Continentur igitur in diatesseron duo toni
      et unus
      imperfectus. Hic autem imperfectus diesis appellatur. Hic introducitur quaedam utilitas
      arismetricalis. Si quis velit invenire quorumcumque numeros continuos in aliqua proportione
      superpartienti, accipiat totum multiplicem secundum denominationem superpartientis
      a primo
      multiplicitati, quorum ipsorum voluerit habere, ut: volo habere quatuor numeros in
      sesquialtera proportione continuos, recipio quartum duplum ab unitate, qui est 16,
      nam 2
      primus est, 4 secundus, 8 tertius et 16 quartus, et provenient numeri hoc modo 16
      20 30 45.
      Ecce quatuor continuos in sesquialtera, et alios 256 243 216 192 27 24 64</p>
   <p>De diapente tonos tres et semis aio tenere.</p>
   <p>Nam diapente constat ex diatesseron et tono, sed diatesseron ex duobus
      tonis et semis, id est tono imperfecto. Igitur.</p>
   <p>Illa semitonia cum quinque tonis pasodia.</p>
   <p>Nam diapason ex diapente cum diatesseron constat. Sed diapente ex
      tribus tonis et uno semitonio, hoc est imperfecto tono. Et diatesseron ex duobus tonis
      et
      uno semitonio, hoc est etiam imperfecto tono. Igitur nec ex hoc diapason ex sex tonis.
      Nam
      illa duo semitonia unum tonum non perficiunt. Quod tamen plures et antiquos et modernos
      decepit.</p>
   <p>Quaero toni quales partes sunt inaequales.</p>
   <p>Hoc est, quod semitonia, quae tonum constituunt, sunt inaequalia.
      Aliquam partem toni tonum imperfectum est ponere, id est semitonium. Sed demonstratum
      est,
      quod non datur media pars toni. Igitur aut erit maior medietate toni, aut minor. Et
      cum una
      sola talis tonum non constituat, erunt duae partes tonum integrantes, quorum una erit
      maior,
      alia minor.</p>
   <p>Ergo semitonium minus in numeris reperire.</p>
   <p>Postquam a diatesseron demuntur duo toni, manet semitonium minus, et
      consistit in hac proportione, scilicet 256 ad 243. Quorum sit minor quam medietas
      toni,
      patet. Nam 273 et 3 ad 243 est tonus. Sed maior est proportio 273 et 3 ad 256 quam
      256 ad
      243. Igitur semitonium minus vocatur diesis. Item limma semitonii minoris vocatur
      diaschisma.</p>
   <p>Inde semitonium maius ostendo venire.</p>
   <p>Ablato enim semitonio minori nunc invento a tono, manet semitonium
      maius et ipsum consistit in proportione 2187 ad 2048. Semitonium maius vocatur Apotome.</p>
   <p>Sex ostendo tonos diapason non dare plenos.</p>
   <p>Patet etiam ex praedictis: nam sesquioctavae proportiones sibi additae
      duplum excedunt. Igitur.</p>
   <p>Non ex quinque tonis duplex diatesseron esse.</p>
   <p>Quoniam diatesseron unum constat ex duobus tonis, utroque semitonio
      minori, igitur duplex diatesseron perstringet quatuor tonos et duo semitonia minora,
      quae
      unum non perficiunt.</p>
   <p>Est ex praemissis comma reperire necesse.</p>
   <p>Comma a musicis vocatur id, quo tonus superat duo semitonia minora. Si
      igitur a sex tonis subtrahitur diapason, manet comma et consistit in hac proportione
      531441
      ad 524288. Patet idem subtrahendo duo semitonia minora a tono. Et in quo tonus excedit
      duo
      semitonia minora, in eodem superat semitonium maius semitonium minus. Corollaria
      quaedam:</p>
   <p>1. Duo minora semitonia tonum integrum non complere.</p>
   <p>2. Duo maiora iuncta tonum integrum superare.</p>
   <p>3. Maius semitonium super minus commate superabundare.</p>
   <p>4. Maius semitonium et minus iuncta tonum perficere.</p>
   <p>5. Duo semitonia minora cum commate tonum complere.</p>
   <p>6. Unum semitonium in nulla numerorum proportione manere.</p>
   <p>7. Verum semitonium in rerum natura non existere.</p>
   <p>8. Semitonium minus maius esse quam 20 ad 19 et minus quam 19 ad
      18.</p>
   <p>9. Semitonium maius maius esse quam 16 ad 15, minus vero quam 15 ad
      14. Comma maius esse quam 75 ad 74, minus vero quam 74 ad 73.</p>
   <p>10. Semitonium minus maius esse tribus commatibus, minus vero
      quatuor.</p>
   <p>11. Semitonium maius maius quatuor commatibus, minus vero quinque.</p>
   <p>12. Tonum maiorem esse octo commatibus, minorem vero novem.</p>
   <p>Componitur quadrupla proportio bis diapason.</p>
   <p>Nam bis dupla quadruplam efficit.</p>
   <p>Sed manet in tripla diapason cum diapente.</p>
   <p>Quoniam dupla cum sesquialtera triplam componit.</p>
   <p>Nulla fit harmonia diatesseron et diapason.</p>
   <p>Quoniam cum iungitur diapason cum diatesseron, exit proportio 8 ad 3,
      qui distat a perfecta consonantia, scilicet diapason cum diapente, solo tono. Hoc
      dixerunt
      Pythagorici. Unde voluerunt, quod diatesseron intensa, super quam intenditur diapente,
      ut 3
      4 6, non sit consonantia, sed tamen diapente intensa, supra quam diatesseron intendatur,
      ut
      4 6 8, licet utrobique sit diapason in extremis. Ptolemaeus autem dicit, diapason
      cum
      diatesseron consonantiam esse bonam. Nam omnis consonantia simplex perfecta infra
      diapason
      continetur. Igitur cum diatesseron potest intendi infra diapason, igitur etiam et
      supra.
      Concluditur ergo, quod diatesseron supra diapason non sit consonantia. Nam diatesseron
      ante
      diapente non est consonantia, ut 3 4 6. Igitur nec supra diapason, cum ibi similiter
      ipsum
      diatesseron ante diapente ponatur.</p>
   <p>Secunda pars de divisione monochordi. Primas harmonias in plano
      scribere vere.</p>
   <p>Harmoniae primae et perfectae simplices sunt diapason, diapente et
      diatesseron. A.b. lineam datam per aequa divide in c. et resonabit a.c. diapason,
      sicut a.b.
      Item dividatur a.b. tota in tres aequales. a.d., d.e. et e.b., tunc a.e. super a.b.
      sonabit
      diapente. Deinde a.b. in quatuor partes, quae sunt a.f., f.c., c.g. et g.b.
      dividatur aequaliter. Tunc a.g. ad a.b. diatesseron adimplebit, eritque a.e. ad a.g.
      tonus.</p>
   <p>In gravitate tonum vel acuta parte docere.</p>
   <p>Primo in parte acuta sic: Sit sonus b., a quo intendo diapente usque
      in c. et a c. remitto diatesseron in d., erit d.b. in acuta parte tonus. In parte
      autem
      gravi sic: Super b. sonum intendo diatesseron usque in f., a quo ad k. remitto diapente:
      erit k.b. tonus in parte gravi. Patet idem, si diatesseron et diapente ab eodem intendantur,
      habebitur primum. Si ambo ab eodem remittantur, habebitur secundum exemplum primi
      6 8 9,
      exemplum secundi 12 9 8.</p>
   <p>Atque semitonium primum sive maius habere.</p>
   <p>Primo ad acutam partem. Nota in proposito, consonantiam intendere est
      de sono gravi acutiorem facere, remittere autem de acutiori graviorem. Sit a. sonus,
      a quo
      ad b. intendatur diatesseron et a b. rursus ad c. fiat intensa diatesseron et a c.
      usque ad
      d. remittatur diapente, erit igitur b.d. tonus. Item a d. intendatur diatesseron ad
      e., a
      quo ad f. fiat diapente remissa. Erit itaque d.f. tonus. Unde cum a.b. sit diatesseron,
      et
      b.f. duo toni, erit f.a. semitonium minus. Ad partem autem gravem ita fiat. Sit tonus
      a., a
      quo intendantur duo toni continui a.d. et d.g., et a g. remittatur diatesseron usque
      ad k.,
      erit a.k. minus semitonium. Maius autem semitonium sic, primo ad partem acutam: Ab
      a. sono
      tres tonos acutos continue intendo, qui sunt a.b., b.c. et c.d., deinde super a. acutum
      formo diatesseron, quod sit a.f., erit c.f. semitonium minus et f.d. semitonium maius.
      In
      parte gravi ita: ab a. intendo semitonium minus ad d. et a d. remittatur tonus ad
      e. erit
      a.e. maius semitonium in gravi parte repertum.</p>
   <p>Hic propono gravem vel acutum comma docere.</p>
   <p>In acuto ab a. ad b. maius semitonium intendatur, a quo in c. minus
      semitonium remittatur et erit a.c. comma. In gravi ab a. ad d. minus semitonium intendatur,
      a quo ad C. maius remittatur, et cum a.e. comma grave. Id Boethius sic vult
      ostendere: Sit a.d. tonus, a.b. semitonium minus, b.c. etiam minus, erit c.d. comma,
      differentia c.d. sit l., differentia c.d.m., quia l. multiplicatum per tria minus
      fit quam
      m. Igitur. Sed multiplicatum per quatuor plus facit quam m. Similiter ostendit comparando
      comma ad apotome et tonum. Sed haec denominatio non valet, quia similiter oportet
      quintuplam
      maiorem esse quam sex duplas sesquialteras et minorem quam septem, quod manifeste
      falsum
      est.</p>
   <p>His expeditis monochordum scire velitis.</p>
   <p>Aliqua praeambula divisioni monochordi utilia:</p>
   <p>1. Omnis divisio monochordi vadit per tetrachorda. Omne autem
      tetrachordum vocant musici spatium duorum tonorum cum semitonio minori, et hoc est
      diatesseron, et ipsum in quatuor chordis integratur.</p>
   <p>2. Cum illud tetrachordum possit reiterari, ut altius ascendat per
      diapente ad diapason, sicut reiteratur diatesseron, hoc tamen potest contingere per
      tetrachordum coniunctum vel divisum, coniunctum, quoniam ultima primi est initium
      secundi
      tetrachordi. Et sic in his duobus tetrachordis coniunctis erunt quatuor toni cum duobus
      semitoniis minoribus. Et iterum super finem secundi tetrachordi potest formari tertium,
      et
      ceteris quantumlibet. Disiunctum est tetrachordum, cum post ultimam chordam primi
      tetrachordi ponitur chorda distans ab spatio toni et super eam reperitur tetrachordum,
      et
      sic quousque libet. In duobus tetrachordis coniunctis sunt septem chordae, in disiunctis
      autem octo. Patet ex hoc, quod in diapason sunt duo tetrachorda coniuncta et unus
      tonus. In
      eo etiam sunt duo tetrachorda disiuncta praecise.</p>
   <p>3. In divisione tetrachordi, hoc est diatesseron, veteres tripliciter
      locuti sunt. Primi enim diviserunt ipsum per tonum et tonum et cum semitonio, ut dictum
      est,
      huic quatuor chordas apponentes, quarum ultima ad primam diatesseron sonabat. Et hoc
      genus
      canendi appellaverunt diatonicum. Et sunt hi numeri 2304 2592 2916 3072. Nam secundi
      ad
      primum toni est proportio, tertii ad secundum etiam toni, et quarti ad tertium semitonii
      minoris. Alii diviserunt ipsum diatesseron et suum tetrachordum in tonum cum semitonio
      cum
      semitonio maiori et duo semitonia minora, quatuor chordas apponentes, quarum prima
      ad ultimam diatesseron sonabat. Et hunc modum dixerunt chromaticum genus, et
      sunt hi numeri 2304 2736 2916 3072. Tertii diviserunt tetrachordum in duos tonos et
      duas
      semitonii medietates, quas diesis appellant, cum quatuor chordis sicut primi. Et hoc
      vocaverunt genus enarmonicum, et consistit ex diesi et diesi et duobus tonis, et sunt
      hi
      numeri 2304 2916 2994 3072. Ultima duo genera numquam venerunt in usum, sed in diatonico
      est
      nunc omnis cantus noster. Scio etiam, quod vix aut numquam vox humana concordaret
      cum his
      duobus generibus. Posset etiam diatesseron dividi in quinque semitonia per maiora,
      minora
      per commata; sed hoc esset excedere tetrachordum.</p>
   <p>Nunc ego concordo cum Boetii monochordo.</p>
   <p>[Musica speculativa W3, 300; text: a, g, f, e, d, c, b, 2304, 2592,
      2916, 3072, 3456, 3888, 4096, 4608, 5184, 5832, 6144, 6912, 7776, 8192, 9216, Tonus,
      Semitonium] </p>
   <p>Haec est divisio monochordi secundum Boethium in figura, in qua non est nisi
      bis diapason, quantum ad proportionem numerorum, licet non repugnet ei esse ter vel
      quater,
      et est in genere diatonico. Nunc autem, quoniam subtiliata est musica per exercitium
      modernorum et maneries Boetii actualiter variata est, ideo divisio iam est talis:
      Sit a.b.
      chorda recta, posita super planum, per aequalia divisa in puncto i., erit a.i. ad
      a.b.
      diapason. Item a.i. per aequa dividetur in q., erit a.q. ad a.b. bis diapason. Sique
      a.q.
      iterum per aequalia divideretur, surgeret ter diapason et sic ultra quousque libet.
      Sic
      meliores consonantiae verae fiunt, et quae in primo gradu certitudinis sunt. Aliae
      autem
      assequuntur eas sic: Dividatur a.b. in tres aequales, quarum trium una sit b.f., tunc
      e.f.
      duas continebit. Tunc a.f. ad a.b. diapente sonabit, quae consonantia differt a
      perfectissima, scilicet a diapason in diatesseron, et ipsa diatesseron est in chordis
      a.i.
      a.f. Sed sic invenies hanc in a.b.: divisa a.b. per quatuor aequalia, una earum sit
      b.e.,
      tunc a.e. tres continebit et a.e. ad a.b. sonabit diatesseron. In consonantiis igitur
      signatis restat tonos et semitonia reperire, per quae fit ascensus et descensus ad
      consonantias praedictas. A.b. chordae sit nona pars b.c., tunc a.c. ad a.b. per unicum
      tonum
      elevabitur. A.c. chordae sit adhuc nona pars c.d., erit a.d. ad a.b. ditonus manifestus,
      iamque a.c. ad a.d. semitonium minus canet, et ita ditonus cum semitonio, qui diatesseron
      appellatur, notus est primo. Tritonus cum semitonio iam divisus est, quia a.f. ad
      a.b., quod
      sonabit diapente. Praeterea chordae a.f. sit nona f.g., erit a.g. ad a.b. tonus cum
      diapente
      aut ditonus cum diatesseron. Rursus a.e. sit quarta pars e.h., erit a.h. ad a.e. diatesseron
      et per consequens a.h. ad a.b. bis diatesseron. Igitur a.h. ad a.g. minus semitonium
      est
      inventum. Et ita a.i. ad a.b. sonat diapason et divisa est per omnes tonos et semitonia.
      In
      cuius divisione sunt quinque toni et duo minora semitonia. Cum igitur semel diapason
      ad sui
      instrumenta divisa sit, eodem modo per reiterationem bis diapason dividere necesse
      est, ut
      patet in figura praecedenti. Continet autem haec instrumentum 19 chordas, scilicet
      bis
      diapason cum diapente, licet sit possibile ulterius augmentari.</p>
</div>
</main>

</body>
</html>

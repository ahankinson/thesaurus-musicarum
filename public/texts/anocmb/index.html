<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>INCIPIT COMMEMORATIO BREVIS DE TONIS ET PSALMIS MODULANDIS</p>
   <p>Debitum servitutis nostrae, qui ad ministerium laudationis Domini
      deputamur, non solum integrum debet esse et plenum, sed decenti quoque convenientia
      iocundum
      atque suave. Et ideo peritos nos esse convenit officii nostri, ut scienter et ornate
      confiteamur nomini sancto eius et gloriemur in carminibus suis, quatinus et Deo nostro
      iocunda sit decoraque laudatio et audientes in operum Dei laudem et reverentiam exardescant.
      Quamvis enim Deo magis placeat, qui corde quam qui voce canit, utrumque tamen ex ipso
      est et
      dupliciter prodest, si utrumque fiat, si scilicet et animo apud Deum dulciter canitur
      et
      homines canoris dulcedo sancto affectu commovet. Licet quoque multorum devotio Deo
      valde
      placet, qui in psalmodia nec ipsa verba rite effari queant, nequaquam tamen integrae
      est
      ille devotionis, qui, quod exhibere debet, quam optime et quam reverentissime id possit,
      Deo
      non exhibet. Citharedae et tibicines et reliqui musicorum vasa ferentes vel etiam
      cantores
      et cantrices seculares omni student conatu, quod canitur sive citharizatur, ad delectandos
      audientes artis ratione temperare. Nos vero, qui meruimus verba maiestatis in os sumere,
      nosne sine arte et neglegenter proferimus cantica sanctitatis ac non magis artis decorem
      in
      sacris assumimus, quo illi abutuntur in nugis? Quapropter parvam hinc noticiam exercitiis
      vestris ex me destinatam suscipite, ut ex parvorum scientia fiatis capaciores maiorum.</p>
   <p>Itaque in octo tonos, quos ita nominamus, melodiam dividimus, quorum
      differentias et proprietates ecclesiasticum cantorem nisi ingenii tarditate
      obstante culpabile est ignorare. E quibus quattuor sunt principales, alii vero quattuor
      singulis principalibus ex latere subiunguntur. Primus itaque tonus principalis apud
      cantores
      autentus protus, id est auctoralis primus vocatur. Cui subiungitur, qui plagis protus,
      id
      est lateralis vel obliquus primus dicitur. Secundus tonus principalis autentus deuteros,
      id
      est auctoralis secundus nominatur, cum quo incedit plagis deuteros, id est lateralis
      secundus. Tertius principalis autentus tritus, id est auctoralis tertius, et cum eo
      plagis
      tritus, hoc est lateralis tertius. Quartus principalis autentus tetrardus, cuius subiugalis
      est plagis tetrardus, id est lateralis quartus. Secundum horum octo tonorum proprietates
      singulis suis modulationibus ad responsoria nostrates utuntur, suis item ad maiores
      antiphonas, quae scilicet in introitu ad missas canuntur sive in fine celebrationis
      ad
      communionem. Porro illos modos, per quos psalmi ad antiphonas modulantur, in hoc opusculo
      habeo utcumque edicere reliquis prioribus ob prolixitatem vitatis. Quos ad evidentiorem
      intellectum aut sonorum signis aut per sonorum velut cordas singulas subtus annotare
      curavi.</p>
   <p>Assumatur itaque primi toni neuma regularis, quae ita se apud nos
      habet</p>
   <p>[VMKIII:158; text: Noanoeane] </p>
   <p>Sequitur modulatio psalmi, quae ascendit usque deuterum tetracordi
      superioris in sex consistens sonis:</p>
   <p>[descriptio 1 in marg.]</p>
   <p>[VMKIII:159,1; text: tonus, semitonium, Gloria et nunc et semper et in
      secula seculorum amen, Euge serve bone]</p>
   <p>TONUS SECUNDUS, SUBIUGALIS PRIMI</p>
   <p>[VMKIII:159,2; text: Noeais]</p>
   <p>Sequitur modulatio psalmi, que in tetrardum terminalem elevatur et
      descendit in tetrardum gravium nixa sonis quinque: [descriptio 2 in marg.]</p>
   <p>[VMKIII:159,3; text: tonus, semitonium, Gloria et nunc et semper et in
      secula seculorum amen, Magnum]</p>
   <p>TONUS TERTIUS, ID EST AUCTORALIS SECUNDUS</p>
   <p>[VMKIII:159,4; text: Noeanoeane]</p>
   <p>Sequitur modulatio psalmi elevata in tetrardum superiorem in septem complexa
      sonis: [descriptio 3 in marg.]</p>
   <p>[VMKIII:160,1; text: tonus, semitonium, Gloria et nunc et semper et in
      secula seculorum amen, Qui de terra est de terra loquitur] </p>
   <p>SEQUITUR TONUS QUARTUS, SUBIUGALIS TERTII</p>
   <p>[VMKIII:160,2; text; Noeais]</p>
   <p>Sequitur modulatio psalmi erecta in deuterum superiorem: [descriptio 4
      in marg.]</p>
   <p>[VMKIII:160,3; text: tonus, semitonium, Gloria et nunc et semper et in
      secula seculorum amen, Omnes autem vos fratres estis]</p>
   <p>SEQUITUR TONUS QUINTUS, ID EST AUCTORALIS TERCIUS</p>
   <p>[VMKIII:161,1; text: Noeane] </p>
   <p>Sequitur modulatio psalmi, quae erigitur usque in tetrardum tetracordi
      superiorum sex conclusa sonis: [descriptio 5 in marg.]</p>
   <p>[VMKIII:161,2; text: tonus, semitonium, Gloria et nunc et semper et in
      secula seculorum amen, Paganorum multitudo fugiens ad sepulchrum]</p>
   <p>TONUS SEXTUS SUBIUGALIS QUINTI</p>
   <p>[VMKIII:161,3; text: Anne]</p>
   <p>Sequitur modulatio psalmi sonis consistens quattuor: [descriptio 6 in
      marg.]</p>
   <p>[VMKIII:161,4; text: tonus, Gloria et nunc et semper et in secula
      seculorum amen, O quam gloriosum]</p>
   <p>SEQUITUR TONUS SEPTIMUS, ID EST AUCTORALIS QUARTUS</p>
   <p>[VMKIII:162,1; text: Noeane] </p>
   <p>Sequitur modulatio psalmi elevata usque in deuterum excellentem:
      [descriptio 7 in marg.]</p>
   <p>[VMKIII:162,2; text: tonus, semitonium, Gloria et nunc et semper et in
      secula seculorum amen, Ioseph fili David noli timere accipere]</p>
   <p>SEQUITUR TONUS OCTAVUS, QUI EST SUBIUGALIS SEPTIMI</p>
   <p>[VMKIII:162,3; text: Noeagi]</p>
   <p>Sequitur modulatio psalmi pertingens ad quartum tetracordi superioris:
      [descriptio 8 in marg.]</p>
   <p>[VMKIII:162,4; text: tonus, semitonium, Gloria et nunc et semper et in
      secula seculorum amen, Per viscera misericordiae Dei nostri]</p>
   <p>Hae sunt modulationes, quas ad antiphonas accipimus octo tonorum, qui ordinem
      acceperunt ab ordine sonorum sursum numeratorum. Quas tamen modulationes, ubi morosiori
      cantu est opus, utpote ad cantica evangeliorum, cum ad hoc vacat, secundum quod superius
      expressum est, assumere solemus. Porro ad cursim canendum isdem quidem, sed expeditioribus
      melodiis utimur, quas nihilominus in hac subiecta notatione significare curavi. Noeane
      vero
      non sunt verba aliquid significantia, sed syllabae ad investigandam melodiam aptae.</p>
   <p>[VMKIII:163; text: Primus tonus. Beati inmaculati in via: qui ambulant
      in lege Domini. Secundus tonus. Beati, qui scrutantur testimonia eius: in toto corde
      exquirunt eum. Tertius tonus. Non enim qui operantur iniquitatem: in viis eius ambulaverunt.
      Quartus tonus. Tu mandasti mandata tua Domine: custodiri nimis. Quintus tonus. Utinam
      dirigantur viae meae: ad custodiendas iustificationes tuas. Sextus tonus. Tunc non
      confundar
      dum perspicio: in omnia mandata tua. Septimus tonus. Confitebor tibi Domine in directione
      cordis: in eo quod didici iudicia tua. Octavus tonus. Iustificationes tuas custodiam:
      non me
      derelinquas usquequaque.] </p>
   <p>Extra has quoque ad plerosque de supradictis tonis et aliae psalmorum
      modulationes aptantur, utpote ad antiphonas istas "Benedicta tu in mulieribus ..."
      et "Ex
      Egypto vocavi filium meum ..." et reliquas his similes, quae secundo deputandae sunt
      tono,
      quae per duos diversos modos alternatim valent inter choros cantari, ut suo
      modo unus chorus suum versum pronuntiat et alter alio modo respondeat.</p>
   <p>[VMKIII:164,1; text: Benedicta tu in mulieribus, et benedictus fructus
      ventris tui. Benedictus Dominus Deus Israel, quia visitavit et fecit redemptionem
      plebis
      suae, Et erexit cornu salutis nobis in domo David pueri sui.] </p>
   <p>Item tono sexto hoc quoque modo psalmi ad antiphonam modulantur.</p>
   <p>[VMKIII:164,2; text: Notum fecit Dominus alleluia. Cantate Domino
      canticum novum quia mirabilia fecit Dominus. Salvavit sibi dexteram eius et brachium
      sanctum
      eius. Notum fecit Dominus salutare suum ante conspectum gentium revelavit iustitiam
      suam]</p>
   <p>et reliqua.</p>
   <p>Sunt etiam propriae ad quasdam antiphonas modulationes suae, sicut in
      hac secundi toni antiphona</p>
   <p>[VMKIII:164,3; text: Anima mea exultabit in Domino delectabitur in
      salutari suo. Iudica Domine nocentes me expugna inpugnantes me. Adprehende arma et
      scutum et
      exurge in adiutorium mihi. Effunde frameam et conclude adversus eos qui me persecuntur
      dic
      animae meae salus tua ego sum.]</p>
   <p>et cetera.</p>
   <p>Item ad tonum novissimum.</p>
   <p>[VMKIII:165,1; text: In templo Domini omnes dicent gloriam. Afferte
      Domino filii Dei afferte Domino filios arietum.] </p>
   <p>Similiter ad antiphonam</p>
   <p>[VMKIII:165,2; text: Nos qui vivimus benedicimus Dominum.]</p>
   <p>Item</p>
   <p>[VMKIII:165,3; text: Martyres Domini Dominum benedicite in
      aeternum.]</p>
   <p>et alia huiusmodi, si qua sunt.</p>
   <p>Preterea pro diversitate antiphonarum, quae psalmis adiunguntur, per
      omnes pene octo tonorum melodias finis versuum variatur; quarum diversitatum in primo
      tono
      hae formae sunt</p>
   <p>[VMKIII:165,4; text: I. Gloria seculorum amen Ecce nomen Domini, II.
      Euge serve bone, III. Apertis thesauris suis, IIII. Sol et luna]</p>
   <p>Similiter et medietates seu distinctiones in versibus pro diversa positione
      verborum diversae habent. Exempli causa</p>
   <p>Primus modus.</p>
   <p>[VMKIII:166,1; text: Eructavit cor meum verbum bonum dico ego,
      Propterea benedixit te Deus in aeternum. Accingere, Myrra et gutta et casia a vestimentis
      tuis a gradibus] </p>
   <p>Secundus modus.</p>
   <p>[VMKIII:166,2; text: Lingua mea calamus scribae velociter, Speciem tuam
      et pulchritudinem tuam intende, Dilexisti iustitiam et odisti iniquitatem propterea]</p>
   <p>Tertius modus.</p>
   <p>[VMKIII:166,3; text: Speciosus forma prae filiis hominum diffusa, Sedes
      tua Deus in seculum seculi]</p>
   <p>Quartus modus.</p>
   <p>[VMKIII:166,4; text: Propter veritatem et mansuetudinem et iusticiam et
      dedisti, Sagittae tuae acutae potentissimae populi]</p>
   <p>Quintus modus.</p>
   <p>Nam et testimonia tua meditatio mea est et consilium . . .</p>
   <p>Sextus modus.</p>
   <p>.............</p>
   <p>SECUNDUS TONUS</p>
   <p>[VMKIII:167,1; text: Gloria seculorum amen. Magnum haereditatis] </p>
   <p>Primus modus.</p>
   <p>[VMKIII:167,2; text: Dies diei eructuat verbum et nox nocti indicat
      scientiam. Desiderabilia super aurum et lapidem preciosum multum et dulciora, Si mei
      non
      fuerint dominati tunc inmaculatus ero et emundabor, Et erunt ut complaceant eloquia
      oris mei
      et meditatio]</p>
   <p>Secundus modus.</p>
   <p>[VMKIII:167,3; text: Caeli enarrant gloriam Dei et opera, Nam et servus
      tuus custodiet ea in custodiendo, Fiant dies eius pauci et episcopatum]</p>
   <p>Tertius modus.</p>
   <p>[VMKIII:167,4; text: Magna est gloria eius in salutari tuo gloriam,
      Invenietur manus tua omnibus inimicis tuis dextera]</p>
   <p>Quartus modus.</p>
   <p>[VMKIII:167,5; text: Non sunt loquelae neque sermones quorum non
      audientur verba, Quoniam alieni insurgunt in me et fortes quesierunt animam meam et
      non
      proposuerunt Deum]</p>
   <p>Quintus modus.</p>
   <p>[VMKIII:168,1; text: Lex Domini inreprehensibilis convertens animas
      testimonium, Iustitiae Domini rectae laetificantes corda preceptum Domini] </p>
   <p>Sextus modus.</p>
   <p>[VMKIII:168,2; text: Domine in virtute tua laetabitur rex et super
      salutare, Deus Deus meus respice me]</p>
   <p>Sunt preterea multa, quae conferri magis quam scribi oportet, quae
      scilicet in principiis vel in distinctionibus et membris versuum pro accentuum aut
      euphoniae
      ratione observanda sunt. Accentuum dumtaxat, ut melo dorio canens dicat</p>
   <p>[VMKIII:168,3; text: Si reddidi retribuentibus mihi mala decidam
      merito]</p>
   <p>vel inferiore</p>
   <p>[VMKIII:168,4; text: Et propter hanc in altum regredere Domine
      iudica]</p>
   <p>vel ita potius</p>
   <p>[VMKIII:168,5; text: Diligam te Domine virtus mea Dominus
      firmamenti]</p>
   <p>Item</p>
   <p>[VMKIII:168,6; text; Salvum me fac Domine quoniam defecit sanctus
      quoniam deminutae]</p>
   <p>Quamvis superdoctus quisque supervacue ammonetur, item pro euphoniae causa,
      ut, ubi in distinguendo vocales coeunt, hiatus quantum valet vitetur, ut</p>
   <p>[VMKIII:169,1; text: Ego autem sum vermis et non homo opprobrium
      hominum, Exurge Domine in ira tua et exaltare, Exurge Domine Deus meus in precepto
      quod
      mandasti et synagoga, Corripuit me iustus in misericordia et increpavit me oleum autem]
      </p>
   <p>Pro euphonia quoque sive colis</p>
   <p>[VMKIII:169,2; text: Et propter hanc in altum regredere Domine iudica
      populos, Arcum suum tetendit et paravit eum et in ipso paravit vasa mortis sagittas
      suas,
      Lacum aperuit et effodit eum et incidit in foveam, Confitemini Domino secundum iustitiam
      eius et psallam nomini Domini]</p>
   <p>Similiter in tercio vel et in quarto et in ceteris eadem attendantur.
      Tonus sextus imitatur primum et secundum novissimus.</p>
   <p>TERTIUS TONUS</p>
   <p>[VMKIII:169,3; text: Gloria seculorum amen. Tu Bethleem terra Iuda,
      Quando natus es]</p>
   <p>Primus modus.</p>
   <p>[VMKIII:170,1; text: Deus iudicium tuum regi da et iustitiam tuam filio
      regis, Suscipiant montes pacem populo tuo et colles iusticiam. In sua iustitia iudicabit
      pauperes huiius populi et salvos faciet filios pauperum] </p>
   <p>Secundus modus.</p>
   <p>[VMKIII:170,2; text: Et humiliabit calumniatorem et permanebit cum sole
      et ante lunam in seculum seculi. Et descendit sicut pluvia in vellus et sicut stillicidia
      stillantia super terram. Et vivet et dabitur ei de auro Arabie et adorabunt de ipso
      semper
      tota die benedicent, Benedictus Dominus Deus Israhel qui facit mirabilia magna solus.
      Et
      benedictum nomen maiestatis eius in aeternum in seculum seculi, Hic accipiet benedictionem
      a
      Domino et misericordiam a Deo]</p>
   <p>Tertius modus.</p>
   <p>[VMKIII:170,3; text: Coram illo procident Ethiopes et inimici, Reges
      Tharsis et insulae munera offerent reges Arabum, Parcet pauperi et inopi et animas
      pauperum]</p>
   <p>QUARTUS TONUS</p>
   <p>[VMKIII:171,1; text: Gloria seculorum amen. Innuebant patri eius,
      Vigilate animo, Hymnum dicite, Omnes autem vos fratres estis, Laudabo Deum meum] </p>
   <p>Primus modus.</p>
   <p>[VMKIII:171,2; text: Dies diei eructuat verbum et nox nocti, Desiderium
      super aurum et lapidem pretiosum multum, Si mei non fuerint dominati tunc inmaculatus
      ero et
      emundabor]</p>
   <p>Secundus modus.</p>
   <p>[VMKIII:171,3; text: Caeli enarrant gloriam Dei et opera manuum, Nam et
      servus tuus custodiet ea in custodiendo illa]</p>
   <p>Tertius modus.</p>
   <p>[VMKIII:171,4; text: Magna est gloria eius in salutari tuo gloriam et
      magnum, Inveniatur manus tua omnibus inimicis tuis dextera tua]</p>
   <p>Quartus modus.</p>
   <p>[VMKIII:172,1; text: Non sunt loquelae neque sermones quorum non
      audiantur, Hic accipiet benedictionem a Domino et misericordiam a Deo, Quoniam alieni
      insurrexerunt adversum me et fortes quesierunt animam meam et non proposuerunt] </p>
   <p>Quintus modus.</p>
   <p>[VMKIII:172,2; text: Iusticiae Domini rectae letificantes corda
      preceptum Domini]</p>
   <p>Sextus modus.</p>
   <p>[VMKIII:172,3; text: Deus Deus meus respice me quare me
      dereliquisti]</p>
   <p>QUINTUS TONUS</p>
   <p>[VMKIII:172,4; text: Gloria seculorum amen. Solvite templum hoc, Vox
      clamantis]</p>
   <p>Psalmus.</p>
   <p>[VMKIII:172,5; text: Confitebor tibi Domine in toto corde meo quoniam
      audisti verba oris mei, Adorabo ad templum sanctum tuum et confitebor nomini tuo,
      Super
      misericordia tua et veritate tua quoniam]</p>
   <p>[VMKIII:173; text: In quacumque die invocavero te exaudi me multiplicabis,
      Confitebor tibi Domine omnes reges terrae quoniam, Quoniam magna est gloria Domini
      quoniam,
      Si ambulavero in medio tribulationis vivificabis me et super iram inimicorum meorum
      extendes
      manum tuam et salvum me fecit, Domine retribue pro me Domine misericordia tua in seculum
      et
      opera manuum, Dominus regnavit exultet terra laetentur, Nubes et caligo in circuitu
      eius
      iusticiam et iudicium, Ignis ante ipsum precedet et inflammavit, Illuxerunt fulgura
      eius
      orbi terrae vidit, Montes sicut cera fluxerunt a facie Domini a facie, Annuntiaverunt
      celi
      iusticiam eius et viderunt omnes, confundantur omnes qui adorant sculptilia et qui
      gloriantur, Adorate eum omnes angeli eius audivit, Quoniam tu es Deus altissimus super
      omnem
      terram nimis, Qui diligitis Dominum odite malum custodit Deus, Lux orta est iusto
      et rectis
      corde laeticia. Letamini] </p>
   <p>DE TONO SEPTIMO</p>
   <p>[VMKIII:174,1; text: Gloria seculorum amen. Orabat Iudas, Omnes
      sitientes, Misit Dominus angelum, Orante sancta Lucia, Benedictus Dominus Deus Israhel
      quia
      visitavit et fecit redemptionem plebis suae, Et erexit cornu salutis nobis in domo
      David
      pueri sui, Sicut locutus est per os sanctorum] </p>
   <p>DE TONO OCTAVO</p>
   <p>[VMKIII:174,2; text: Gloria seculorum amen. Venite post me, Omnes
      gentes per girum, Hodie scietis, Propicius esto peccatis nostris Domine]</p>
   <p>Haec itaque propter tardiores fratres exempli causa congesta sunt
      abundantiore fortasse copia, quam decuerit. Non frustra tamen, si quis haec curat
      nec
      supervacuae diligentiae obiurgat.</p>
   <p>Hoc vero ammonendum, quia quaedam non eiusdem toni antiphonae indiscretam
      iniciorum similitudinem habent, ut in sequentiis, cui melo quaeque aptanda sit, videatur
      et
      maxime cuiusque cantus attendatur finis, in quo cuiusque toni proprietas evidentius
      claret
      verbi causa</p>
   <p>[VMKIII:175,1; text: A bimatu et infra occidit multos pueros Herodes
      propter Dominum. Ambulabunt mecum in albis quoniam digni sunt et non delebo nomina
      eorum de
      libro vitae.]</p>
   <p>Hae quidem antiphonae simili principio ordiuntur, sed mox in processu
      discrepant et una secundi, altera quarti toni melo deputanda apparet. Similiter in
      multis.
      Sunt etiam, ad quas canendi sunt psalmi iuxta principalis melodiam, cum subiugalis
      habeant
      finem, aut iuxta subiugalem modulentur et in principalem desinent. Sunt, qui non in
      finalem
      sonum terminantur, sed in graviorem, qui sub se est. Repetit autem neuma finalis illum,
      in
      quo legitime cantus consistit et finit, ut</p>
   <p>[VMKIII:175,2; text: Scimus quoniam diligentibus Deum omnia cooperantur
      in bonum his qui secundum propositum vocati sunt sancti]</p>
   <p>Sunt quaedam nothae, ad quas psalmi proprio modo non aptantur, quae
      conferendo magis insinuari possunt. De cetero ante omnia sollicitius observandum,
      ut
      aequalitate diligenti cantilena promatur, qua utique si careat, praecipuo suo privatur
      iure
      et legitima perfectione fraudatur. Sine hac quippe chorus concentu confunditur dissono
      nec
      cum aliis concorditer quilibet cantare potest nec solus docte.</p>
   <p>Aequitate plane pulchritudinem omnem, nec minus quae auditu quam quae visu
      percipitur, Deus auctor constare instituit, qui in mensura et pondere et numero cuncta
      disposuit. Inaequalitas ergo cantionis cantica sacra non viciet; non per momenta neuma
      quaelibet aut sonus indecenter protendatur aut contrahatur, non per incuriam in uno
      cantu
      verbi gratia responsorii vel ceterorum segnius quam prius protrahi incipiatur. Item
      brevia
      quaeque impendiosiora non sint, quam conveniat longis, nec longa inaequalitate lubrica
      festinantius labantur, quam conveniat brevibus. Verum omnia longa aequaliter longa,
      brevium
      sit par brevitas exceptis distinctionibus, quae simili cautela in cantu observandae
      sunt.
      Omnia, quae diu, ad ea, quae non diu, legitimis inter se morulis numerose concurrant
      et
      cantus quilibet totus eodem celeritatis tenore a fine usque ad finem peragatur, hac
      tamen
      ratione servata, dum in cantu, qui raptim canitur, circa finem aut aliquando circa
      initium
      longiori mora melos protendendum est aut cantus, qui morose canitur, modis celerioribus
      finiendus, ut pro modo brevitatis prolixitas prolongetur et secundum moras longitudinis
      momenta formentur brevia, ut nec maiore nec minore, sed semper unum alterum duplo
      superet.
      Dum canente quolibet respondetur ab alio, unum morositatis servent utrique modum,
      nec unus
      altero impeditiosius aut celerius cantet, hac pariter diligentia custodita, ut voces
      amborum
      in unum coeant, nec, qui succinit, humilius vel celsius respondeat quam ille, qui
      praecinit,
      sed quantum fieri valet, haec dissonantia caveatur. Sive eiusdem sint modi voces ambae
      seu
      alia pro convenientia aut necessitate mutanda, sint tamen, prout servari potest, ambae
      aequisonae. Modum autem eundem vocis dico, donec in alteram transeat et in novam
      mutetur.</p>
   <p>Praeterea quemadmodum psalmi vel alia quaelibet melodia ad rationem
      causae vel temporis, pro paucitate vero seu multitudine cantorum celsius vel humilius
      canendi sunt, nec enim indifferenti altitudinis modo cantum cuiusque temporis modulari
      oportet, verbi gratia matutina laeticia elatiore canore celebranda quam nocturna synaxis.
      At
      nocturna quidem vigilanter, sed temperate. Psalmi, qui continuatim cum suis antiphonis
      dicuntur ad vesperam dumtaxat quinque aut quattuor, ad nocturnas sex vel
      tres, illi etiam, qui ad matutinas deputati sunt, aut aequali elatione omnes imponendi
      aut
      certe a primo ad extremum melodia gradatim debet et moderate in altum excrescere,
      cantica
      quoque evangelii altius et morosius ceteris. Sicut, inquam, psalmis dicendis in efferendo
      et
      in submittendo ratio dictat modum, ita nihilominus, quam producte vel correpte dici
      oportet.
      Verum sive morosius sive celerius dicantur, hoc attendi semper debet, ut honestis
      et plenis
      neumis congruo celeritatis pronuntientur modo, ut nec nimiae protractionis taedeat
      nec eos
      inreverenti festinantia os ignobiliter canens ebulliat. In pronuntiatione psalmorum
      cum
      antiphonis semper principia versuum protendantur una scilicet longa syllaba, longa
      autem pro
      modo correptionis, quatinus chorus omnis pariter capere initia versuum possit et concorditer
      perducere, similiter versuum finis una vel duabus productis eadem longitudine syllabis,
      ut
      nec praeripiatur versus sequens praecedente nondum terminato nec rursus intercapedo
      maior
      sit inter versum et versum quam finalium syllabarum legitima longitudo. Repetitio
      antiphonarum, quae in fine versuum inter cantandum fit, eadem qua psalmus celeritate
      percurrat, porro finito psalmo legitima productione protendatur duplo dumtaxat longius
      excepto, dum cantica evangelica sic morose psalluntur, ut non longiori, sed eadem
      morositate
      antiphonam subsequi oporteat.</p>
   <p>Haec qualiacumque de psalmorum melodiis et aequitate canendi prout
      potui de diversis collecta descripsi, non preiudicans illis, qui easdem modulationes
      licet
      aliter, non minus tamen bene et fortasse melius habent. Quae canendi aequitas rithmus
      Grece,
      Latine dicitur numerus, quo certe omne melos more metri diligenter mensurandum sit.
      Hanc
      magistri scolarum studiose inculcare discentibus debent et ab initio infantes eadem
      aequalitatis sive numerositatis disciplina informare et inter cantandum aliqua pedum
      manuumve vel qualibet alia percussione numerum instruere, ut a primaevo usu aequalium
      et
      inaequalium distantia calleant nec peiore usu assuescant. Quorum exercitiis haec pauca
      confeci cupiens eos laudis Dei disciplinam nosse et cum supplici devotione scienter
      Deo
      obsequi.</p>
   <p>[VMKIII:178; text: VII, V, III, I, VIII, VI, IIII, II, NOEAEANE,
      NOEANE, NOEANOEANE, NOANOEANE, NOEAGI, Autentus tetrardi et plagis, Autentus triti
      et
      plagis, Autentus deuterus et plagis, Autentus proti et plagis] </p>
   <p>MIRA VIDES LECTOR MINORIS VERBA CATONIS, HAS COLE VIRTUTES SALVA SIT
      ALMA FIDES.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>I</p>
   <p>ITEM DE DIATESSARON ET DIAPENTE AC DIAPASON ET DE SYMPHONIIS</p>
   <p>Discipulus: Quare non in diatessaron symphonia sicut in diapason et
      diapente diversae voces eodem tropi modo sibi assentiunt vel in unum canendo vel altera
      post
      alteram consequendo? Magister: Sicut dictum est, diapason symphonia vi virtutis suae
      eundem
      tropi modum non suo licet loco per eandem sibi tonorum positionem ponit, sive in unum
      canatur sive singillatim. Diapente quoque eundem tropi modum concinit non in alieno
      loco
      suam positionem ponendo, sed suam loco proprio naturali ordine sortiendo. Diatessaron
      vero
      cum sit proportionis minimae, id est sesquiterciae, nec ea, qua diapason, vigeat,
      idcirco id
      ei non accidit, quod vel diapente ex simili tonorum positione vel diapason evenit
      ex
      virtute. Cum sint enim quartis locis diversae tonorum positiones, idcirco tonis contra
      semitonia dissentientibus voces diversae absolute simul ire nequeunt. Quapropter quoddam
      cantionis genus sui cuiusdam iuris et decentissimae dulcedinis creatrix
      potentia et symphonia ista progenuit, in qua tamdiu vox cum voce suaviter assentit,
      quamdiu
      fit tonorum e regione concordia. Ubi vero contra semitonia tonus offenderit, ibi vox
      organalis certis quibusdam retenta terminis stat nec inferius in ea particula procedit.
      [Delta]: Ubi aut quomodo tonus contra semitonium offendit? [Mu]: Cum trito sono deuterus
      subiungatur per semitonii intervallum, rursum tetrardus, qui trito est subquartus,
      et
      tritus, qui subquartus est deutero, tono integro differunt. Et idcirco solus tritus
      inter
      sonos ceteros eo sono fit inconsonus, cui extat subquartus. Excedens enim diatessaron
      spacium tribus tonis integris a deutero separatur ad hanc descriptionem. [Delta]:
      Quo
      termino prohibetur vox organalis, ne inferius possit descendere? [Mu]: Utique veluti
      quodam
      predicti soni obice prohibetur vocis organalis positio ultra sonum tetrardum descendere,
      tetrardum scilicet, in quem aut particulae finalitas devenerit aut qui proximus ipsi
      finalitati subierit; infra hunc enim sonum non nisi raro levat arsin aut declinat
      thesin.
      Qui et interdum vocem organalem responderit, veluti si canatur: [descriptio 1 in marg.]</p>
   <p>[VMKIII:215; text: Scande celi templa virgo digna tanto foedere] </p>
   <p>[Mu]: Vides ergo, ut sub tetrardo, quem particulae finis attingit, vox
      organalis deponi non possit. [Delta]: Equidem video. [Mu]: Quod, si sit alia particula,
      quae
      inferiorem quandam positionem petat, profecto et illuc eadem lege vocem organalem
      videbis
      hoc modo "Scande celi templa". [Delta]: Et hic video, quomodo similiter in subsequente
      particula, gravioris quae est positionis, etiam ultra hunc tetrardum sonum vocis organalis
      positio non descendat. [Mu]: Dum vagantes particulae nunc in altiora cantilenam efferant nunc ab altioribus in inferiora deponant, ubicumque principalis
      vocis
      positio fuerit, semper hanc positionem vox organalis eo iure subsequitur, ut impedientibus
      prefatis inconsonantibus sonis nec levatione subtus tetrardum, quem diximus, inchoetur
      nec
      positione descendat, nisi forte in tritum sonum positio ipsa deveniat; aliter enim
      obstat
      limite inconsonantiae suae. Coeptum carmen exempli gratia prosequamur [descriptio
      2 in
      marg.]</p>
   <p>[VMKIII:216; text: Te sacer subire celsa poscit astra Iupiter,
      ORGANALIS]</p>
   <p>[Mu]: Sive ergo celsioris sive summissioris sint positionis quaelibet
      cola vel commata, quas nos particulas dicimus et quae vix ultra quintum sonum ab arsi
      in
      thesin diastematis habent spacium, quamque semper positionem organalis vox ea comitatur
      lege, qua dictum est. [Delta]: Patet ita esse, ut dicis. [Mu]: Est tamen interdum,
      ubi quasi
      figurate sub prefato sono organum possimus ponere, veluti si canatur "Caput artibus"
      et
      reliqua. [Mu]: Cernis in duabus primis particulis, quod ad superiorem partem soni
      tetrardi,
      qui particulas fingit, spacium organali voci defuerit, ideo veluti figurate a parte
      inferiori ponatur, sed ob hoc particularum finalitates in unum non conveniant. Porro
      in
      reliquis particulis, ubi spacium voci organali occurrit, legitimum potius locum petit.
      [Delta]: Cerno spaciorum angustias organali voci ad variationem fieri, variationem
      autem
      fieri ornamento et hoc genus cantionis merito divinis laudibus adplicandum.</p>
   <p>II</p>
   <p>[Delta]: Adhuc redde rationem, rogo, organalium causarum. [Mu]:
      Sufficienter omnia superius exposita putavi. Sed dubitata profer a me rationem accepturus.
      [Delta]: Posco, si Deus facultatem dederit, ut, quis sonus alio organizet, mihi edisseras.
      [Mu]: Recta queris; etenim hac prolata ratione decentius modulamur laudis Dei gloriam.
      Ponamus ergo sub aspectu exemplum, ut facilius eluceat, qualiter debeat intellegi,
      quis
      sonus debeat alteri organizare. Cantemus hoc modo: [descriptio 1 in marg.]</p>
   <p>[VMKIII:217,1; text: Gratuletur omnis caro nato Christo Domino,
      PRINCIPALIS, ORGANALIS] </p>
   <p>[Mu]: Intellegisne, quis hic alteri organum prebeat? [Delta]: Plane;
      namque [signum] tetrardus gravis organizat [signum] trito finali, [signum] archoos
      finalis
      organizat [signum] tetrardo finali, [signum] deuteros finalis [signum] archoo superiori.
      [Mu]: Si vero cantus inchoat a tetrardo [signum] finali ex eo statim progreditur organum
      in
      usque [signum] tritum superiorem. Canamus itaque: [descriptio 2 in marg.]</p>
   <p>[VMKIII:217,2; text: Tu patris sempiternus es filius, PRINCIPALIS]</p>
   <p>[Mu]: Sentisne istud? [Delta]: Sentio hoc carmen tetrardi organo
      decoratum. Vellem autem scire, si tetrardus finalis absolutius ceteris organum prestet.
      [Mu]: Dico; si cantus eo potissimum constat, vagantibus aliis ipse semper organum
      tenet ex
      utroque latere, nisi raro finalem [signum] tritum organum tangat; hoc habet nullus
      sonorum
      proprium. Si deutero [signum] cantus consistit, non rite suscipit organale decus.</p>
   <p>III</p>
   <p>[VMKIII:218; text: Rex caeli, Domine, squalidique soli, Tytanis nitidi,
      maris undisoni. Te humiles famuli modulis venerando piis, Se iubeas flagitant variis
      liberare malis. Cythara sapientis melodia est, Tibimet, genitor, fore placita. Cuncta
      captus
      devotorum laudum munia, Nostri quoque sume votis armoniam. Placare, Domine, nostris
      obsequiis, Quae nocte ferimus quoque meridie. Criminum purga maculas, Quibus corda
      nostra
      hebetant. Nobis et, bone senior, Pro reatu dona veniam. Nullus dignus tuis potest
      optutibus,
      Presentari sine labe flagicii, Ut laudem tuo sancto canant nomini, Et tu gesta non
      scrutaris, piissime, Sed cor hominum.] </p>
   <p>[VMKIII:219; text: Mortalis oculus videt in facie; Tu autem latebras animi
      peragras. Sonoris fidibus famuli tibimet devoti, Davidis sequimur humilem regis precum
      hostiam. Hoc Saul ludicro mitigaverat, Spiritum cum sibi forte debilem, Spiritalem
      abolebat
      iustitiam, Ipso ioco tua cantans preconia. Haec sibi caelitus munera venerant, Ut
      iram
      dulcibus premeret modulis. Sic et haec nostra placita, Tibi fiant, Deus, cantica,
      Et, quod
      mala vetant merita, Hoc fidelis mens optineat. Illum dignum faciebat religio, Ac mandata
      legis et observatio; Nos dignos tuus amor et devotio, Faciat favorque tuus nos prosequens,
      Iuvet dextera, Caelorum sedibus collocans animas. Quibus hic luteas dedit inducias,
      Carnis
      nostrae.] </p>
   <p>IV DE CANTU</p>
   <p>Observandum est, ut aequaliter cantetur rata scilicet correptionis
      mensura et distinctiones membrorum vel cesorum in eo observentur.</p>
   <p>Ut antiphona introitus et gradalis non multum tractim, sed moderate
      canantur, offertorius morose et modeste ad suae gravitatis proprietatem.</p>
   <p>Ut dominicis diebus versus offertorii omnes canantur, similiter ubi
      speciale officium evenit. Porro secunda feria similiter offertorius, feria tercia
      prior
      versus, feria quarta secundus, item feria quinta offertorius, feria sexta unus versus,
      feria
      septima secundus versus.</p>
   <p>Si in feria qualibet propter sanctorum natalicia versus suus non
      canitur, non tamen feria sequente alius quam suus versus canatur. Alleluia: qui precinit,
      percurrat in primo. tunc chorus repetat. Ad postremum autem similiter perducat, aut
      si
      congrua elevatione inposuerit, mox eum chorus adiuvet.</p>
   <p>Epistulae et evangelia, quae in feria quarta aut sexta eveniunt, non
      neglegantur. Si in eisdem feriis pro sanctorum nataliciis lecta non fuerint, aliis
      diebus
      legantur.</p>
   <p>In aestate, id est a pentecoste et deinceps usque ad Kalendas novembres
      non nisi in sabbato ad vesperam de historia, quae noctu legitur, antiphona dicatur.
      Nocte
      vero dominica aut de evangelio, quod nocte legitur, seu de cantico evangelii dicatur.
      Ad
      vesperam in dominico die antiphona de evangelio, quod eo die lectum est, cantetur,
      reliquis
      diebus aut de eodem evangelio seu de cantico sanctae Mariae. Feria prima, si sanctorum
      nataliciis evenerit, ad vesperam dominici non cantetur aliquid de eo natali propter
      honorem
      diei dominici, sed sequenti nocte incipiatur, excepto, si specialis honor sanctorum
      existit,
      quorum vel reliquiae habentur illic aut alia huiusmodi sit causa seu natalis apostolorum
      sit
      aut ubiubi plenum officium agi debeat.</p>
   <p>Ut "Gloria in excelsis Deo" non cantetur nisi dominico die et ubi
      plenum officium agitur.</p>
   <p>Ut in ieiunio quatuor temporum "Flectamus genua" dicatur ad missas.</p>
   <p>Ut quinta dominica ante natalem Domini incipiatur "Dicit Dominus: ego cogito"
      et ex eo "Gloria in excelsis" non cantetur usque ad natalem Domini.</p>
   <p>Ut ex eo, quo de adventu incipit, de oratione crucis antiphonae non
      dicantur nec ad vesperam nec ad matutinam usque ad octavam epiphaniae. Deinde dicantur
      usque
      in caput ieiunei. Rursus cessetur de his usque ad resurrectionem Domini.</p>
   <p>Ut idem evangelium, cuius expositio ad tercias nocturnas in
      festivitatibus legitur, etiam ad missas legatur, non aliud.</p>
   <p>Ut evangelia, de quibus duo aut tres seu quatuor evangelistae dixerint,
      postquam id, quod constitutum est, dominica lectum fuerit, alia legantur in feriis.
      Similiter, si in alio evangelista habetur, praeter id, cuius expositionem ad nocturnas
      legunt; id legi convenit a presbytero post "Te Deum laudamus".</p>
   <p>Ut hoc evangelio finito non eadem oratio, quae dicenda est matutinis
      finitis, dicatur.</p>
   <p>Ut cantores duo sint magistri in choro, unus in dextero et alter in
      sinistro.</p>
   <p>In palmis ad missam rami, quamdiu passio legitur, habeantur in
      manibus.</p>
</div>
</main>

</body>
</html>

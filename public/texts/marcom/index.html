<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[c.25r] Sciendum est quod antiquitus solummodo fuerunt adinventi quatuor toni
      sive modi, videlicet protus, deuterus, tritus et thetardus. Sed propter inconvenienciam
      ascensus et descensus in ipsis modis cadentem, subcessores magistri alios quatuor
      invenerunt
      ad hoc, ut octo adtribuerentur ascensus alioquin descensus, et sic sunt octo, videlicet
      protus, plagalis proti, deuterus, plagalis deuteri, tritus, plagalis triti, thetardus
      et
      plagalis thetardi, vel sic primus, secundus, tertius, quartus, quintus, sestus, septimus
      et
      opthavus. Quorum modorum sive tonorum alii dicuntur impares et alii pares, vel alii
      autentici alii placales, vel alii domini vel alii subiugales. Inpares autentici et
      domini
      sunt qui in numero inpari constituuntur, ut primus, tertius, quintus et septimus.
      Pares
      placales et subiugales sunt qui in numero pari denotantur, videlicet secundus, quartus,
      sextus et ottavus. Ipsorum tonorum quatuor sunt finales, videlicet quarta D, quinta
      E, sesta
      F, septima G. Sed quia sunt aliqui cantus qui propter aliqua inconveniencia in ipsis
      cadencia, in propriis finalibus finiri non possunt, ideo alii quatuor confinales fuerunt
      adinventi, videlicet octo ad a novem ad b, decem ad c, undecim ad d; [c. 25v] et dicuntur
      confinales quia predictis quatuor finalibus correspondent: unde primus et secundus
      in d vel
      in a, tertius et quartus in E vel in b, quintus et sextus in f vel in c, septimus
      et
      opt[t]avus in G vel in d terminantur. Notandum quod aliquando secundus finitur in
      tertia C
      et in quarta vel in nona B, et tunc per b molle talis finis cantabitur. Et dicuntur
      irregulares thoni qui non secuntur doctrinam etiam aliorum tonorum. Et iterum nota
      quod
      regulariter toni in quatuor finalibus predictis terminari debent. Si autem in confinalibus
      vel alibi terminabuntur, tunc irregulares dicunt tam ex parte compositionis quam etiam
      et
      collocacionis, utpote unus cantus extra ex suis propriis speciebus compositus, et
      in finem
      deponet tonum sive semitonium ultra sui regulam. Qui quidem cantus non dicetur in
      propriis
      ex parte composicionis sed solum terminacionis, ex eo terminacio est in propria, et
      cetera.
      Que quidem in parte composicionis in posterum apparebunt. Sciendum est quod quamvis
      dyapente
      presertim quandocumque summatur, unum et idem erit quantum ad sui
      proporcionem et integralitatem, non tamen idem erit quo ad ordinem sue disposicionis,
      ut
      evidenter apparebit per eius differencias. Ideo est notandum quod quatuor sunt dyapente,
      ut
      primum, secundum, tercium et quartum. Primum dyapente incipit in d gravi et terminatur
      in A
      acutum, que quidem est disposicio toni semitoni cum duobus sequentibus tonis. Secundum
      dyapente incipit in e gravi et terminatur in fa b acutum, et est disposicio [c. 26r]
      semitoni cum tribus tonis. Tertium incipit in f gravi et terminatur in c acutum, et
      est
      disposicio trium tonorum cum semitonio. Quartum et ultimum incipit in G gravi et terminatur
      in d acutum, et est disposicio duorum tonorum cum semitonio et tono.</p>
   <p>Dyatessaron vero triplex est. Primum incipit in eadem d et terminatur
      in G gravi. Secundum incipit in eadem E et terminatur in A acutum. Tercium et ultimum
      incipit in eadem f et terminatur in primum b acutum, nec aliter dyatessaron potest
      variari.
      Sed est sciendum quod quamvis dicatur quod prima incipit in d et secunda in E, [et]
      hoc
      dicitur quoad tonorum sive modorum composicionem. Sed, simpliciter loquendo, ubicumque
      predicte species et earum dixposiciones invenientur, poterunt esse prime et cetera:
      utpote a
      prima [dyapente] A ad quartam d erit prima dyatessaron et ab eadem A ad quintam E
      erit prima
      dyapente, quia disposicio toni semitoni cum duobus tonis est ipsa dyapente prima,
      et
      disposicio toni semitoni et toni est ipsa dyatessaron prima, et sic de similibus.
      Et eadem
      ratione sequitur quod quamvis dicatur quod primus cum suo subiugali proprie terminetur
      in
      quarta d gravi, tamen scias quod ubicumque in manu species ex quibus primus tonus
      et eius
      subiugalis formantur inveniri possunt, ibi de ipsius toni poterunt cantus collocari
      et eadem
      ratione cantari, et sic dicendum est de omnibus aliis tonis. Primus tonus formatur
      ex prima
      specie dyapente que incipit in d gravi et ex prima [c. 26v] dyatessaron superius,
      addito
      tono infra. Primus tonus perficitur gravis et infra. Debet enim primus tonus semper
      cantari
      per b quadrum quando suum modum implet, ratione sue composicionis. Si vero modum suum
      non
      implet, tunc autem solum ascendit ad B et non plus ascendit, et tunc cantabitur per
      b molle
      quia cum sexto tono dicitur esse commistus; aut plurime tanget sopradictum B et post
      hec
      tanget C et tunc cantabitur per b quadrum. Sed si post tactionem dicti b tanget F,
      et tunc
      cantabitur per b molle. Regula ergo in primo tono talis est: quod si prius occurrerit
      C quam
      F, cantatur per b quadrum; si primo F quam C, cantetur per b molle. Et hec de
      primo superficialiter dicta sufficiant.</p>
   <p>Secundus tonus formatur ex prima specie dyapente et ex prima specie
      dyatessaron communi que incipiens in D gravi sursum tendit, nec non ex prima specie
      diatessaron inferius; addito semitonio supra, secundus tonus perficitur. Deberet namque
      secundus tonus ratione sui autentici cantari per b quadrum; sed quia de natura placalium
      est
      solum ascendere super finem dyapente cum tono vel semitonio supra, ut supra dictum
      est;
      quociescumque igitur talis tonus vellet ad suum acutum ascendere, videlicet ad suam
      sextam
      notam que erit ipsa b, et tangetur F, vel descendendo a predicta b et tangetur F,
      inveniret
      tritoni duriciem; que quidem duricies talis est evitanda. Ideo dicendum est ipsum
      secundum
      tonum per b rotundum debetur modulari: quod quidem b talem d [c. 27r] uriciem
      refrenabit[ur]. Et hoc de secundo sufficiat.</p>
   <p>Tertius tonus formatur ex secunda specie dyapente et ex secunda
      dyatessaron superius, addito tono infra. Debet namque tertius tonus, ratione sui
      composicionis, semper cantari per b quadrum; nam si per b molle cantaretur, tunc sequerentur
      duo inconveniencia. Primum inconveniens est quod cum quilibet autenticus ad suum dyapente
      gliscat ascendere, et ab E ad ipsum b dyapente nullatenus reperiatur. Ergo et nec
      proprie
      tonus ad eius dyapente ascendere poterit, sed potius in eius composicione caderet
      dyapente
      inperfectum: quod quidem in omni recta tonorum formacione[m] infallibiliter est evitandum.
      Secundum inconveniens est quod prout dictum superius, talis tonus appetit dyatessaron
      supra
      b superius: quod quidem haberi non potest si per b molle cantaretur; nam a primo b
      ad E,
      dyatessaron nullatenus cadere non potest, ymmo, a b predicto ad predictum E, erit
      tritoni
      spacium; quod quidem, ut dictum est, omnino evitandum. Et hoc de tertio et cetera.</p>
   <p>Quartus tonus formatur ex eadem specie secunda dyapente et ex secunda
      dyatessaron communi adque secunda dyatessaron inferius, addito semitonio supra dicto.
      Debet
      namque quartus tonus, ratione sui autentici, cantari per b quadrum: sed actende quod
      sunt
      aliqui cantus quarti toni qui non ascendunt nisi dyapente tangendo F in suo ascensu,
      vel
      etiam in suo descensu iterum tangendo F; isti cantus et similes cantari debent per
      b molle,
      et ratio est ut non inveniatur tritoni duricia que accedat continue ab F ad b, et
      e continuo
      si per b quadrum cantaretur. Et hoc de quarto et cetera.</p>
   <p>[c. 27v] Quintus tonus formatur in suo ascensu ex tertia specie
      dyapente et ex tertia dyatessaron superius, et in eius descensu ex eadem dyatessaron
      et ex
      quarta dyapente, addito semitonio vel semiditono infra. Et actende quod
      propter inconvenienciam in semitonum, tolleratur posse descendere semidictoni; debet
      namque
      quintus tonus in suo ascensu cantari per b quadrum et hoc triplici ratione. Prima,
      ratione
      tertie speciei dyapente que, in ipsius formacione et sui plagalis, proprie cadit nec
      a quo
      alio tono nominaliter ordinari. Secunda, quod quandocumque talis cantus vult supra
      dyapente
      ascendere, qualiscumque sit talis ascensus apertior adque sonorior erit in ore proferente.
      Tertia et ultima quod cum talis tonus ad suum acutum ascendere voluerit, non inveniat
      tritoni duriciem. In eius vero descensu cantabitur per b molle, ut cum talis tonus
      vellet ad
      eius finem deponere, possit tritoni duriciem evitare. Et hoc de quinto.</p>
   <p>Sextus tonus formatur in suo ascensu ex eadem dyapente tertia, addito
      tono supra, et ex tertia dyatessaron communi; in eiusque descensu ex quarta dyapente
      et ex
      tertia dyatessaron inferius. Debet namque talis tonus cantari prout quod consunat
      autenticus
      cantus in omnibus in eius autentico adsignante. Et hoc de sexto et cetera.</p>
   <p>Septimus tonus formatur ex quarta specie dyapente et ex prima
      dyatessaron superius, addito tono infra. Debet namque ipse tonus cantari per b quadrum,
      tam
      ratione sui composicionis quam etiam tonorum narrationis. Nam si septimus tonus per
      b molle
      cantaretur, tunc similis esset primo, et per consequens ottavo similis esset, secundo
      quod
      ex similibus speciebus formaretur. Et hoc de septimo.</p>
   <p>[c. 28r] Octavus tonus formatur ex eadem quarta specie dyapente et ex
      tertia dyatessaron communi, nec [et] non ex prima dyatessaron inferius; debet namque
      ottavus
      tonus ratione sui autentici cantari per b quadrum. Et hoc de octavo.</p>
   <p>Ex predictis colligere potes naturam tonorum ad quam composicionem et
      qualiter debeant cantari, nec non et eorum potenciam tam in ascensu quam etiam in
      descensu
      toni autenticorum quam esset placalium. Sed scias quod ipsorum tonorum alius perfectus,
      alius imperfectus, alius plus quam perfectus, alius mistus et alius
      commistus. Perfectus tonus ille dicitur, sive sit autenticus sive sit plagalis, qui
      super
      suam predictam composicionem intendit, ut supra dictum est. Inperfectus vero qui in
      aliquo
      deest. Plus quam perfectus est qui plus quam debeat regulariter, licencialiter habeat
      de
      ascensu si est autenticus, vel qui plus habeat de descensu si est plagalis. Mistus
      autenticus dicetur ille qui ultra id quod habet, in aliquod tangit suum placalem.
      Et mistus
      placalis qui tangit suum autenticum. Dicetur mistus autenticus a parte ynfra et placalis
      mistus a parte supra. Commistus vero tonus sive autenticus sive placalis dicuntur
      ille que
      retinent aliquas species que supra non aliter non competunt, sed alteri tono quam
      suo
      subiugali sive autenticus, vel quam suo autentico si est placalis.</p>
   <p>Ut possis plene cognoscere cantus, videlicet Alleluia cum versibus,
      Gradualis cum versibus, Tractus cum versibus, Kyrie cum Christe et Sanctus [c. 28v]
      et Agnus
      Dey et generaliter omnem cantum cuius toni sit, est sciendum quod prius debet, videlicet
      si
      potest, per formulas supra dictas cognosci, quia si tonus erit perfectus vel plus
      quam
      perfectus faciliter cognoscitur. Si autem est mistus, tunc aut e contra si ascensus
      est
      maior, autenticus mistus est indicandus; si minor, placalis mistus infallibiter est
      decensendum. Sed nota quod si sint aliqui cantus qui ob eorum brevitatem nec ascendunt
      autenticaliter nec descendunt placaliter et per consequens in eius ascensu vel descensu
      cuius toni sit poteris minime iudicare, igitur ad cordam ipsius est recurrendum: que
      quidem
      corda a fine per tertiam inclusive habet respectum. Et corda non numerata, si note
      inferius
      sunt plures quam note que sunt superius, placalem iudicabis; si vero pauciores, ipsum
      autenticum denotabis: et quoad cognicionem, dicta sufficiant. Sed actende quod Alleluia
      cum
      suo versu unus cantus est, Garduale cum versu[s], Tractus cum versu[s], Kyrie cum
      Christe,
      Gloria cum Amen, et similiter tres Agnus Dey ad invicem, et sic iudicandum.</p>
   <p>Iterum scias quod in cantu plano tantum modo duo semitonia inveniuntur,
      videlicet dyatonicum et armonicum. In discantu vero quatuor, videlicet predicta duo
      et
      cromaticum et diesis. Dyatonicum habet tres partes de quinque, armonicum duas de quinque,
      cromaticum quatuor de quinque, dyesis unam de quinque. Et hoc quoad tonorum cognitionem.
      Predicta sunt Magistri Marchetti de Padua expertissimi doctoris musice et secundum
      cum
      predicta compilavi.</p>
</div>
</main>

</body>
</html>

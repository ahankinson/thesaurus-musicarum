<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Gaudent musicorum discipuli, quod Henricus de Zeelandia aliqua brevia tractat
      de musica, videlicet quot sunt proportiones et in quo fiunt.</p>
   <p>Primo videndum est quod septem sunt proportiones seu concordancie,
      scilicet unisonus, tercia, quinta, sexta, octava, decima et duodecima. Iste proportiones
      possunt dividi; et dividuntur in tredecim, videlicet in sex concordanciis et in septem
      discordanciis. Sex concordancie sunt unisonus, ditonus, semiditonus, diapente, tonus
      cum
      diapente et diapason. Septem discordancie sunt semitonus, tonus, tritonus, diatesseron,
      semitonus cum diapente, ditonus cum diapente, semiditonus cum dyapente.</p>
   <p>Istarum proporcionum seu concordanciarum quedam perfecte, quedam
      inperfecte et quedam medie. Perfecte sunt unisonus et octava; ratio est hec, quia
      naturaliter concordant. Inperfecte sunt tertia, sexta et decima. Medie sunt quinta
      et
      duodecima; ratio est hec, quia minus sunt quam perfecte et magis quam inperfecte.</p>
   <p>Unisonus est duarum vocum ad invicem ordinacio in eadem linea vel
      spacio. Tercia est tercia vox supra tenorem et est duplex, scilicet ditonalis et
      semiditonalis. Dytonalis est illa, que tenet in se duos tonos perfectos, exemplum
      sicut
      fa-la. Semiditonalis est illa, que tenet in se tonum cum semitono, exemplum sicut
      re-fa. Et
      est videndum, quod tonus est ubi fit ascensus vel descensus inmediate, exemplum sicut
      re-mi
      et cetera. Sed semitonus est, ubi invenitur fa-mi et econverso. Quinta est quinta
      vox supra
      tenorem, que quinque voces tenent in se; tres tonos cum semitono, sicut re-la. Sexta
      est
      sexta vox supra tenorem, que sex voces tenent in se; quatuor tonos cum semitono, sicut
      re de
      natura in .de.solre mi de .[sqb]. in .be.fa.be.mi. Octava est octava vox supra tenorem,
      que
      octo voces tenent in se; quinque tonos perfectos cum duobus semitoniis, non quod illi
      duo
      semitoni pro uno tono debet computari. Decima est decima vox supra tenorem et fit
      ex tercia.
      Duodecima est duodecima vox supra tenorem et fit ex quinta.</p>
   <p>Et videndum, quid sit musica. Musica est varia vocum ordinacio ad invicem. Et
      notandum, quod in musica reperitur una duplex octava cum una sexta. Item inveniuntur
      duo
      signa, scilicet .b. sic formata et .[sqb]. sic formata. Et notandum, quod omnis discantus
      debet incipi et finiri in perfectis vel in mediis.</p>
   <p>Item, quod due perfecte seu due medie non debent poni una post aliam
      ascendendo vel descendendo, nisi aliqua inperfecta interponatur. Item due inperfecte
      vel
      plures possunt simul poni ascendendo vel descendendo sine media vel perfecta interposita.
      Et
      est notandum, quod sex sunt gradus, per quos tota ars musice canitur, scilicet ut,
      re, mi,
      fa, sol, la et econverso. Et scala eius manus sinistra, in qua ponuntur gradus, et
      est arbor
      musice, de qua accipimus fructus per quos addiscimus cantare. Per quem fructum et
      quos ramos
      habet? Rami acuti eius sunt digiti et fructus eius sunt note et cetera. Ille dicitur
      cantus
      proprie artificialis et non usualis. Unde versus:</p>
   <p>Bestia non cantor, quia non canit arte, sed usu.</p>
   <p>Et non vox cantorem facit, sed artis documentum.</p>
   <p>Itaque ars non sit ad voluntatem, sed ad rationem, quia si ars fieret
      ad voluntatem, tunc nil reputaretur. Si fit ad rationem, ostendit, quod reddamus rationem
      per quemlibet cantum et per quamlibet notam et cetera.</p>
   <p>Incipit nova recollectio plane musice secundum modernos. Primo
      queritur, unde oritur demonstracio toni et semitoni: ad tonum .a. ad .b., ad semitonum
      .b.
      ad .c., .c. ad .d. tonum et sic de singulis. Tonus habet compunctos quatuor, scilicet
      ut-re-mi, fa-sol-la in ascendendo et descendendo. Semitonus habet compunctum unum,
      scilicet
      mi fa et econverso.</p>
   <p>Tonus dicitur a tonando, id est a sonando, quia sonus in una corda
      potest fieri. Tonus fit in duabus et ideo duo simul stantes faciunt tonum.</p>
   <p>Ditonus dicitur quasi divisio, id est de duobus tonis, quia duo toni
      simul stantes faciunt ditonum, scilicet semiditonus .a. ad .c., semitonus .b. ad .c. ditonum, et cetera. Semiditonus constat ex tono cum semitono et habet compunctos
      duos, scilicet re-fa, mi-sol. Semiditonus dicitur quasi medius ditonus, id est non
      plenus
      ditonus. Diatesseron Grece dicitur "quatuor" Latine, quia constat ex quatuor sonis:
      ex
      duobus tonis et semitono. Dyapente Grece dicitur "quinque" Latine, quia constat ex
      quinque
      sonis, id est ex tribus tonis cum semitono. Diapason Grece dicitur quasi "dia" Latine
      "ex",
      "pason" Grece et "octo" Latine, quia constat ex octo vocibus.</p>
   <p>Item notandum est, quare mutacio fuit inventa: mutacio fuit inventa
      causa necessitatis, quia non possumus ascendere supra la, nec descendere sub ut. Et
      ideo
      fuit inventa causa necessitatis, ut ait Boecius in prima regula, cum dicit, quod mutacio
      est
      divisio vocis, scilicet dimittere unam et aliam accipere, et dicitur mutacio a muto,
      mutas,
      et cetera.</p>
   <p>Regule plane musice: Omnis reformacio, que incipit in .C., cantatur
      per naturam. Omnis reformacio, que incipitur in .F., cantatur per bemollem. Omnis
      reformacio, que incipitur in .G., cantatur per .[sqb]. quadrum. Unde versus:</p>
   <p>C naturam dat, F bemolle tibi signat.</p>
   <p>G quoque durum, quia semper canit durum.</p>
   <p>Notandum, quid est tonus. Tonus est plenus sonus, sed non omnis sonus
      est plenus tonus. Quid est semitonus? Semitonus est medius tonus, et dicitur semitonus
      a
      "semus, sema, semum". Ditonus idem est, quod duo toni, scilicet ut-re-mi, fa-sol-la.
      Semiditonus est tonus cum semitono, scilicet re-fa, mi-sol. Diatesseron est quarta
      nota,
      scilicet ut-fa, re-sol, mi-la. Diapente est quinta nota, scilicet ut-sol, re-la. Diapason
      est octava nota, scilicet de .C. grave in .c. acutum, et habet compunctum quinque
      tonorum et
      duo semitonia.</p>
   <p>Notandum, quod si cantus venit ex parte inferiori vel superiori, et ascendit
      usque ad .[sqb]. quadrum vel durum acutum et non ad .c., antequam descendit in .F.
      grave,
      tunc cantatur per quadrum .[sqb]. specialiter quando cantus cantatur superiore parte.</p>
   <p>Notandum, quod omnis cantus regularis debet finiri in quatuor,
      scilicet in .D. grave, .E. grave, .F. grave et .G. grave; et omnis cantus irregularis
      debet
      finiri in aliis tribus litteris, scilicet .a. acutum, .b. acutum et .c. acutum.</p>
   <p>Notandum, quod cum cantus non potest salvari per litteras inferiores,
      mutetur et cantetur per litteras superiores, verbi gratia: .D. habet societatem cum
      .a.; .E.
      cum .b. et sic de singulis.</p>
   <p>Notandum, quod autentici toni possunt ascendere supra suum finalem
      usque ad octavam vel ad nonam cordam regulariter, licencialiter vero ad decimam vel
      undecimam, et descendere sub suo finali unam vel duas et non plus regulariter, et
      sic de
      omnibus autenticis, qui eodem modo se habent.</p>
   <p>Notandum, quod plagales toni possunt ascendere super suum finalem
      usque ad quintam vel sextam vocem regulariter, licencialiter vero ad septimam, quod
      raro
      fit, et descendere sub suo finali ad quartam cordam vel quintam, et sic de omnibus
      plagalibus, qui eodem modo se habent.</p>
   <p>Notandum, quod omnis cantus, qui ascendit usque ad quartam vel quintam
      vocem supra suam octavam et sub suo finali descendit quartam vel quintam vocem, non
      dicitur
      autenticus nec plagalis, sed dicitur mixtus vel * mexus * ut in responsorio "Sint
      lumbi
      vestri precincti" et sic de singulis.</p>
   <p>Primus cum sexto fa, sol, la semper habeto</p>
   <p>Tercius, octavus, ut, re, fa sicque secundus.</p>
   <p>La, sol, la quartus, ut, mi, sol sit tibi quintus.</p>
   <p>Septimus mi, fa, sol, sic omnibus esse recordor.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Johannis de Garlandia.</p>
   <p>Optima introductio in contrapunctum pro rudibus.</p>
   <p>Capitulum I.</p>
   <p>[De speciebus.]</p>
   <p>Volentibus introduci in arte contrapunctus, id est notam contra notam,
      considerare debemus, quod alique sint prenotanda. Primo et principaliter quod ab una
      littera
      que clavis est usque ad suam similem proximam dicitur duplex vel octava. Primo quando
      cantus
      descendit, discantus debet descendere, et e contrario quando cantus descendit, discantus
      debet ascendere, nisi aliis rationibus condignis evitetur. Considerando quod novem
      sunt
      species quibus utimur generaliter in contrapunctu scilicet nota contra notam, videlicet
      unisonus tertia, quinta, sexta, octava, decima, duodecima, tertiadecima et quintadecima.</p>
   <p>Istarum autem specierum quinque sunt perfecte scilicet unisonus,
      tertia, quinta, sexta, octava, duodecima et quintadecima; et dicuntur perfecte, quia
      perfecte et complective consonant auribus audientium, et cum ipsis omnis discantus
      habet
      incipi et finiri. Et nunquam istarum specierum perfectarum duo debent sequi una post
      aliam,
      id est, duo unisonus, duo quinte, due octave, due duodecime et due quintedecime non
      debent
      sequi una post aliam, sed due diverse species imperfecte vel plures licite sequuntur
      una
      post aliam.</p>
   <p>Quatuor autem alie sunt imperfecte, videlicet tertia, sexta, decima et
      tertiadecima. Et dicuntur imperfecte, quia non ita imperfecte sonant ut species perfecte;
      et
      cum istis speciebus imperfectis possumus ascendere vel descendere in discantu cum
      tenore ad
      libitum; et interponuntur speciebus perfectis in compositione sine dissolutu.</p>
   <p>Et possumus duas species imperfectas ordinare ascendendo vel tres aut
      quatuor vel plures, si necesse fuerit, descendendo autem due vel tres vel
      quatuor vel plures semper speciebus perfectis sequentibus.</p>
   <p>Etiam quando cantus ascendit vel descendit per quatuor voces vel
      quinque, licitum est nobis ascendere vel descendere in discantu per unam vocem tantum
      cum
      speciebus perfectis, et non plures.</p>
   <p>Si autem cantus vel ascendit vel descedit per sex vel per septem,
      licitum est nobis ascendere vel descendere cum tenore et cum speciebus perfectis,
      ut
      discantus per duas voces.</p>
   <p>Si autem cantus ascendit vel descendit per octo voces, licitum est
      nobis ascendere vel descendere cum tenore etiam cum discantu cum speciebus perfectis
      per
      tres voces. Et hoc secundum diversos ascensus vel descensus cantus.</p>
   <p>Capitulum II.</p>
   <p>De ordinatione specierum.</p>
   <p>Sequitur de ordinatione specierum cantu descendente. Prenotandum est
      quod generaliter post unisonum sequitur tertia et aliquando quinta et aliquando sexta
      et
      etiam octava. Post tertiam sequitur generaliter quinta et aliquando octava. Post quintam
      sequitur sexta et aliquando octava et etiam unaqueque species. Post sextam sequitur
      octava.
      Post, generaliter sequitur octavam et aliquando decimam. Post decimam generaliter
      sequitur
      duodecima. Post duodecimam generaliter sequitur tertiadecima. Post tertiadecimam sequitur
      generaliter quintadicima. Post quintadicimam sequitur tertiadecima, et e contrario,
      quia
      sicut se habent species cantu descendente, ita se habent cantu ascendente, et e contrario,
      et secundum diversos ascensus et descensus cantus.</p>
   <p>Prenotandum quod quandocunque ordinantur due species vel tres, cantu
      ascendente, sequitur unisonus. Cantu autem descendente, sequitur quinta, ita ut superius
      dictum est. Post quintam sequitur octava; nisi necessitas fuerit.</p>
   <p>Quandocunque ordinantur due vel tres decime, cantu ascendente, sequitur
      in fine octava; cantu autem descendente, sequitur decima.</p>
   <p>Et dicere de contrapunctu, id est de nota contra notam pro instructione
      rudium sufficit hoc.</p>
   <p>Explicit optima regula contrapunctus pro rudibus.</p>
</div>
</main>

</body>
</html>

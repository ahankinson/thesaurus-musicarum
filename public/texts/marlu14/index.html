<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus XIV.</p>
   <p>De clavi, quid sit, et quot sunt.</p>
   <p>Clavis est reseratio notarum in cantu quolibet signatarum: nam sicut
      per clavim reseratur ostium ad conservanda, quae intra ostium sunt, sic per clavim
      in cantu
      ipse reseratur cantus, et conservantur notarum nomina, et ab invicem esse distincta
      cognoscimus. Et tales universaliter usitatae sunt duae, scilicet F grave et c acutum.
      Per
      ipsarum autem discretam repositionem per lineas potest omnis cantus, cuiuscumque sit
      toni,
      rationabiliter collocari; distant enim ab invicem per diapente: nam F in gravibus,
      c in
      acutis constitutae sunt.</p>
   <p>Sed dicet aliquis: quid est vox gravis, acuta, et superacuta? Dicimus,
      quod vox gravis dicitur illa, quae in qualibet voce humana propinquior est silentio,
      quae
      quidem formatur in voce pectoris, quae est inferior resonantia, et magis propinqua
      cannae
      pulmonis, a quo procedit vox: et ideo dicitur gravis, quia in illo inferiori loco
      primitus
      est formata. Et tales in constitutione manus sunt septem, scilicet A. B. C. D. E.
      F. et G.
      Acutae dicuntur, eo quod acutum reddunt sonum respectu gravium praedictarum; formantur
      enim
      in superiori loco, scilicet in voce gutturis, et ideo super illas sonum reddunt. Et
      tales
      sunt septem, quae non sunt a primis generibus nominibus differentes. Superacutae dicuntur,
      eo quod super praedictas acutas sonum reddunt. Et ratio est, quia formantur in excelsiori
      loco, scilicet in voce capitis. Et tales sunt quatuor, scilicet aa bb [sqb][sqb] cc
      et dd
      est etenim alia adiuncta, scilicet ee la, ut perfectionem principii, quod in c acuto
      incipitur, compleamus. Et notandum est, quod in unaquaque humana voce, quantumcumque
      ascendere possit et descendere, vel quantumcumque ascensus et descensus penuriam patiatur,
      hae voces graves, acutae et superacutae necessario distinguuntur.</p>
   <p>Explicit tractatus decimus quartus.</p>
</div>
</main>

</body>
</html>

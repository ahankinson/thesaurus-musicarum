<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. INCIPIT TRACTATUS TERCIUS</p>
   <p>CAPITULUM PRIMUM</p>
   <p>DE NUMERIS MUSICALIBUS ET DE CONSONANTIIS IN SPECIALI</p>
   <p>2. Ad videndum autem de numeris musicalibus prout scilicet in
      consonantiis reperiuntur, seu ex quibus consonantie sunt formate, presciri oportet
      quod
      species consonantiarum sunt sex, scilicet dyatessaron, dyapente, dyapason, dyapason
      dyatessaron, dyapason dyapente, et bisdyapason,</p>
   <p>3. de quarum unaquaque tractabitur inferius suo loco.</p>
   <p>4. Sed quedam de eis presciri oportet si scire volumus earum numeros
      musicales,</p>
   <p>5. unde sciendum est quod dyatessaron est illa que componitur ex
      duobus tonis et uno semitonio scilicet minore, ut Boetius refert.</p>
   <p>6. Et dicitur dyatessaron a dya, quod est de, et tessaron, quatuor, eo
      quod quatuor sonis vel distantia quatuor sonorum fit.</p>
   <p>7. Hec enim consonantia in numeris epitrita nuncupatur, eo quod sit in
      epitrito numero constituta,</p>
   <p>8. nam epitritus numerus est quaternarius ternario comparatus et hiis
      similes.</p>
   <p>9. Diciturque epitritus ab epi, quod est supra, et tres, eo quod
      quaternarius numerus est supra ternarium, continens ipsum totum et eius terciam partem.</p>
   <p>10. Hii et hiis similes sunt numeri dyatessaron.</p>
   <p>1. CAPITULUM SECUNDUM</p>
   <p>DE DYAPENTE CONSONANTIA</p>
   <p>2. Dyapente consonantia est que componitur ex tribus tonis et uno
      semitonio, scilicet minore, teste Boetio.</p>
   <p>3. Et dicitur dyapente a dya, quod est de, et pentha, quinque, eo quod
      componitur de quinque sonis vel de distantia quinque sonorum.</p>
   <p>4. Hec igitur consonantia in numeris emiolia vocatur, eo quod sit in
      emiolio numero constituta.</p>
   <p>5. Estque emiolius numerus ternarius binario comparatus et hiis
      similes.</p>
   <p>6. Dicitur enim emiolius ab emi, quod est dimidium, et olon, quod est
      totum, eo quod ternarius numerus continet totum binarium et eius medietatem.</p>
   <p>7. In hiis numeris et similibus ponitur dyapente.</p>
   <p>1. CAPITULUM TERCIUM</p>
   <p>DE DYAPASON CONSONANTIA</p>
   <p>2. Dyapason consonantia est que componitur ex quinque tonis et duobus
      semitoniis minoribus, ut dicit Boetius.</p>
   <p>3. Et dicitur dyapason a dya, quod est de, et pason, quod est totum vel omne,
      eo quod de omnibus simphoniis domina sit, et eas omnes includat.</p>
   <p>4. Hec autem consonantia in numeris dupla dicitur, eo quod sit in
      duplo numero constituta.</p>
   <p>5. Est enim duplex numerus cum maior numerus comprehendit totum
      minorem bis, ut duo comparati ad unum.</p>
   <p>6. In hiis quidem numeris et similibus ponitur dyapason.</p>
   <p>1. CAPITULUM QUARTUM</p>
   <p>DE DYAPASON DYATESSARON CONSONANTIA</p>
   <p>2. Dyapason dyatessaron consonantia est que componitur ex septem tonis
      et tribus semitoniis minoribus, teste Boetio.</p>
   <p>3. Hec consonantia in numeris dupla superbipartiens nuncupatur, eo quod sit
      in duplo superbipartienti numero constituta.</p>
   <p>4. Est enim duplex superbipartiens numerus quando maior numerus
      continet totum minorem in se dupliciter et insuper eius duas partes, ut octo comparati
      ad
      tres.</p>
   <p>5. In hiis numeris et similibus ponitur hec consonantia dyapason
      dyatessaron.</p>
   <p>1. CAPITULUM QUINTUM</p>
   <p>DE DYAPASON DYAPENTE CONSONANTIA</p>
   <p>2. Dyapason dyapente consonantia est que componitur ex octo tonis et
      tribus semitoniis minoribus, ut Boetius refert.</p>
   <p>3. Hec autem consonantia in numeris tripla dicitur, eo quod sit in
      triplo numero constituta.</p>
   <p>4. Est namque triplex numerus cum maior numerus continet totum minorem in se
      tripliciter, ut tres ad unum comparati.</p>
   <p>5. In hiis quidem numeris et similibus ponitur consonantia dyapason
      dyapente.</p>
   <p>1. CAPITULUM SEXTUM</p>
   <p>DE BISDYAPASON CONSONANTIA</p>
   <p>2. Bisdyapason consonantia est que componitur ex decem tonis et
      quatuor semitoniis minoribus, teste Boetio.</p>
   <p>3. Hec consonantia in numeris quadrupla dicitur, eo quod est in
      quadruplo numero constituta.</p>
   <p>4. Est namque quadruplex numerus quando maior numerus continet totum
      minorem in se quadrupliciter, ut quatuor ad unum comparati.</p>
   <p>5. In hiis igitur numeris et similibus ponitur hec consonantia
      bisdyapason.</p>
   <p>6. Est namque et alius numerus, qui sesquioctavus dicitur, in quo ponitur
      tonus, ut superius dictum est.</p>
   <p>7. Numerus autem sesquioctavus est quando maior numerus continet totum
      minorem in se et eius octavam partem, ut novem comparati ad octo.</p>
   <p>8. Habet namque novenarius numerus totum octonarium et eius octavam
      partem; et dicitur sesquioctavus a sesqui, quod est totum, et octava pars.</p>
   <p>9. In hiis numeris et similibus ponitur tonus.</p>
   <p>10. Et de numeris musicalibus dicta sufficiant.</p>
   <p>11. EXPLICIT TRACTATUS TERCIUS</p>
</div>
</main>

</body>
</html>

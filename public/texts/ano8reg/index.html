<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Anonymi VIII</p>
   <p>Regulae de contrapuncto</p>
   <p>Consonantie contrapuncti demonstrativi ad oculum sunt sex, videlicet
      prima, tertia supra et infra, quarta infra, quinta supra, sexta infra et supra, octava
      infra
      et supra: quarum perfecte sunt prima, quarta, quinta et octava. Imperfecte vero tertia
      et
      sexta; de quibus omnibus he regule dantur.</p>
   <p>Prima regula est quod quando tenor est gravis, contrapunctus erit
      acutus et e converso. Et quando mediocris, contrapunctus similiter; unde consonantie
      acute
      sunt sexta et octava supra; graves sexta et octava infra. Mediocres vero prima, tertia
      et
      quinta supra, atque quarta infra.</p>
   <p>Secunda regula est quod contrapunctus incipiatur per consonantias
      perfectas et sic finiatur, nisi per oppositum fit, gratia alicujus modi pulcherrimi
      procedendi.</p>
   <p>Tertia regula est quod contrapunctus sit facilis in pronunciando, id
      est non habeat ineptos saltus.</p>
   <p>Quarta regula est quod plures voces equales contrapunctus non ponantur
      constanter.</p>
   <p>Quinta regula est quod quando cantus movetur contrapunctus maneat in
      eadem voce et e converso, nisi moveatur causa pulchrioris modi pronunciandi.</p>
   <p>Sexta regula est quod quando cantus movetur sursum, sepius
      contrapunctus movetur deorsum, et e converso precipue per consonantias perfectas.</p>
   <p>Septima regula est, quod tantum semel ponatur eadem melodia, nisi sit
      pulchra.</p>
   <p>Octava regula est, quod eadem consonantia perfecta dicatur nisi semel,
      nisi alia consonantia sive perfcta, sive imperfecta interponatur; et he sunt regule
      generales.</p>
   <p>De regulis specialibus</p>
   <p>Omnis cantus aut movetur equaliter, aut deorsum, aut sursum. Si
      equaliter, contrapunctus fit ad placitum regulis supradictis conservatis et pulchro
      modo
      procedendi, quem dat ipsa natura cum usu et imitatione. Si movetur deorsum, hoc dupliciter,
      aut per saltum aut per gradum; si per saltum, fit contrapunctus ad placitum servatis
      ut
      supra; si per gradum, dantur he regule speciales.</p>
   <p>Prima est quod in fine gradus ponitur prima, vel quarta infra, vel
      quinta supra, vel octava. Si prima, anteponenda est tertia infra vel tertie. Si quarta,
      sexta infra vel sexte. Si quinta supra, anteponenda tertia supra vel tertie. Si octava,
      anteponenda est sexta vel sexte, tamen si volumus fugere primam, hoc fit aut per tertiam
      supra aut per quartam infra. Si quarta, fit per tertiam supra. Si quinta, supra hoc
      fit per
      tertiam supra vel sextam. Si octava, hoc fit per quintam supra vel decimam nisi nobiliores
      modi reperiantur, gratia motus tenoris. Si movetur sursum, aut movetur per saltum
      aut per
      gradum; si per saltum, contrapunctus fit ad placitum, sicut prius; si per gradum,
      dantur he
      regule:</p>
   <p>Prima est quod in fine gradus ponatur prima vel quarta
      infra vel octava infra. Si prima, anteponenda est tertia vel tertie supra. Si quarta,
      similiter tertia supra; si octava, sexta vel sexte infra; et si volumus fugere ultimam,
      pro
      prima ponenda est tertia infra vel quinta supra; et pro quarta infra, ponenda est
      prima; vel
      in penultima, prima in fine, quarta; et pro octava infra, aliquando sexta infra.</p>
   <p>Secunda regula est quod si aliquis vellet proferre contratenorem loco
      accentus, pro quarta infra, ponenda est quinta infra. Et sub gradibus descendentibus
      sepe
      numero ponitur ad penultimam quinta infra, et ad ultimam quinta supra, vel octava
      infra. Et
      hoc secundum indigentiam tenoris intensi vel remissi. Sed ad penultimam gradus ascendentis
      intensi, sepe numero ponitur tertia infra et ad ultimam octava infra. Alii etiam modi
      proferendi sunt secundum regulas generales.</p>
   <p>Quatuor sunt species ex quibus fit contrapunctus, scilicet unisonus,
      tertia, quinta et sexta. Unisonus et dupla sive octava, et quadrupla sive quinta-decima,
      idem sunt; tertia et decima et decimaseptima idem sunt quoad contrapunctum. Quinta
      et
      duodecima et decima-nona idem sunt. Harum specierum due sunt perfecte, scilicet unisonus
      et
      dupla sive octava; et quadrupla sive quinta-decima idem sunt; et quinta et duodecima
      et
      decima-nona idem sunt; et due sunt imperfecte, scilicet tertia et decima et decima-septima
      idem sunt, et sexta et tertia-decima idem sunt.</p>
   <p>Duplex est tertia, scilicet major et minor. Major est ditonus qui fit
      ex duobus tonis. Sicut ut mi, fa la, et e converso mi ut, la fa. Tertia minor est
      qui fit ex
      uno tono et uno semitonio minore, sicut de A ad c, et de [sqb] ad d, et de d ad f,
      et de e
      ad g, et de g ad b, cantando fa supra re, vel e converso, vel sol, supra mi, vel e
      converso,
      et vocatur semiditonus.</p>
   <p>Duplex est quarta, scilicet una formata de duobus tonis et uno
      semitonio minore, ut si dicamus ut fa et contra, re sol et contra, mi la et contra.
      Alia est
      formata de tribus tonis. Prima utimur in cantibus compositis ad tres partes. Secunda
      non
      utimur et vocatur tritonus.</p>
   <p>Quinta est duplex, scilicet consonans que formatur ex tribus tonis et
      uno semitonio minore et ista utimur. Alia est quinta dissonans, sive discordans, que
      formatur de duobus tonis et duobus semitoniis minoribus, et ista non utimur dicendo
      fa
      contra mi, et e contra.</p>
   <p>Sexta est duplex, scilicet una que formatur ex quatuor tonis et de uno
      semitonio minore et ista utimur. Alia est sexta que formatur de tonis tribus et duobus
      semitoniis minoribus, sicut de A ad F, et de [sqb] ad g et de d ad b et de e ad c,
      et ista
      non utimur.</p>
   <p>His declaratis sequuntur regule, quarum prima regula est quod numquam
      debes facere duas consonantias vel duas species perfectas ejusdem perfectionis simul
      descendentes cum plano cantu eodem modo sicut planus cantus. Sed possunt poni due
      species
      ejusdem perfectionis simul, scilicet due quinte, si non descendant eodem modo vel
      si non
      ascendant eodem modo, sicut planus cantus; vel si planus cantus ascendat.</p>
   <p>Potest in contrapuncto poni quinta descendens; et si planus cantus
      iterum descendat, potest in contrapuncto poni quinta descendens; et si planus cantus
      iterum
      descendat, potest in contrapuncto iterum poni quinta ascendens; et sic ponuntur due
      quinte
      in contrapuncto, simulque sunt due perfecte species ejusdem perfectionis unam ascendendo
      alteram descendendo et sic de aliis.</p>
   <p>Secunda regula est quod due vel tres vel quatuor species imperfecte
      possunt poni simul, dum tamen post ultimam imperfectam ponatur immediate consonantia
      aliqua,
      aliter non.</p>
   <p>Tertia regula est quod, quando planus cantus ascendit per unam notam
      vel vocem, tunc contrapunctus potest ascendere per quatuor; et per contrarium, si planus cantus ascendit per quatuor, tunc contrapunctus potest ascendere
      per
      unam vocem tantum tam de imperfectis quam perfectis speciebus. Et hec regula intelligenda
      preter quintam et duodecimam, et decimam nonam idem est. Nam quinta vult solum tenorem
      ascendentem per unam vocem et tenorem descendentem per quatuor et e contra preter
      sextam.
      Sed ista tertia regula non placet mihi.</p>
   <p>Quarta regula est quod contrapunctus incipi debet et finiri a perfecta
      specie, scilicet ab unisono vel quinta vel dupla vel duodecima vel quintadecima.</p>
   <p>Quinta regula est quod due perfecte species diversarum perfectionum
      possunt simul poni; sic una quinta et una octava vel e converso, vel una duodecima
      et octava
      et e contra, vel una quintadecima et una duodecima et e contra. Quando sunt multi
      cantores,
      potest aliquis illorum finire in imperfecta specie, ut in tertia vel in decima, vel
      in
      decima-septima, sed nunquam in sexta, nec quinta, in tertia-decima nec in vigesima.</p>
   <p>Sexta regula est quod nunquam in contrapuncto debemus ponere quintam
      subtus planum cantum, quia quamvis aliquando concordat, tamen est magnum periculum
      communiter; subtertia etiam est periculosa, sed non tantum, sicut maxime in contrapuncto
      plano.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit ars discantus data a magistro Iohanne de Muris abbreviando.</p>
   <p>Princeps philosophorum Aristoteles ait in prooemio metaphysicae suae:
      omnino scientis signum est posse docere. In qualibet autem arte theorici docere possunt,
      practici non experti, cum ipsum, quia sciunt; sed propter quid, nesciunt: non autem
      scientia
      faciunt quae dicunt, ut: ignis exurit. Sed intelligere et scire circa unamquamque
      artem,
      magis arte quam experimento esse arbitramur. Ideo artifices expertis esse sapientiores
      opinamur. Et ex hoc magis artem experimento scientiam esse existimamus. Possunt autem
      hi, hi
      docere non possunt.</p>
   <p>Quoniam tamen ars est universalium, experimentum vero singularium,
      universalia vero praesupponunt singularia, igitur ars experimentum praesupponit. Experientia
      quidem fecit artem, et expertos magis proficere videmus sine ratione experientiam
      habentibus. Igitur necessarium est, in unaquaque arte habere primo theoricam, practicae
      coniunctam, ut id, quod scitum est in universali, ad singulare valeat applicari. Sed
      cum
      omnis ars ab experimentis dependeat, oportet unumquemque artificem primo circa artis
      experientiam laborare. Nos autem propter bonum commune et ratione veritatis, quae
      diu
      latuit, ostendendae, circa artem musicae proponimus vigilare, intendentes circa eam
      duo
      breviter enodare, primo theoricam, secundo practicam, cui non est inconveniens quodammodo
      theoricam implicari.</p>
   <p>Quoniam musica est de sono relato ad numeros et caetera.</p>
   <p>Pythagoras volens aurium iudicio de consonantiis adhaerere (quoniam secundum
      quemlibet circa id, quod suum non est, decipi non est mirum, iudicat enim auris sonum,
      proportionem minime comprehendit): in anxietate diu manens, qualiter scientiam de
      consonantiis rationabiliter inveniret, quadam vice praeteriens officinas fabrorum,
      malleos
      audivit quamdam consonantiam mirabilem emittentes, et statim quasi attonitus ad eos
      conversus est. Dubitansque, ne ex viribus hominum melodia proveniret, iussit malleos
      permutari, et idem ut prius sentiens animadvertit, consonantiam in malleorum natura
      sic
      disposita contineri. Numerus malleorum erat quinque, sed quintus reiectus est, quoniam
      dissonabat. Quatuor igitur remanserunt, quorum pondera in proportione dupla, sesquialtera,
      sequitertia, sesquioctava experimento sensibili sunt reperta; quam proportionem in
      instrumentis nervorum, foraminum, ventorum, aliorum antiquam instantiam reperiens,
      expertus
      est. Ex quibus experimentis ad memoriam concurrentibus accepit unum universale, quod
      sibi
      fuit principium artis et scientiae.</p>
   <p>Et ut clarius appareat, quod dictum est, proportio malleorum in numeris,
      quibus primo proportio competit, ostendatur. Sint igitur pondera malleorum 12. 9.
      8. 6.
      igitur 6. ad 12. comparata dupla proportione diapason reputantur: 12. vero ad 9. et
      8. ad 6.
      sesquitertia proportione diatessaron manifestant: 12. ad 8. et 9. ad 6. sesquialtera
      proportione resonant diapente: 8. ad 9. sesquioctava proportione tonum formant: hae
      enim
      solae species multiplicis in consonantiis habent locum. Simplices consonantiae in
      simplicibus proportionibus, compositae in compositis habent fieri: unde diapason et
      diapente
      in tripla fuit, quae provenit ex dupla et sesquialter, ut 2. 4. 6. Bis diapason quadrupla,
      quae nascitur ex dupla, ut 2. 4. 8. Diatessaron et diapente diapason reddunt, provenit
      enim
      dupla ex sesquialtera et sesquitertia, ut 2. 3. 4. Diapente ex sesquioctava et sesquitertia
      fit, ut 6. 8. 9. Diatessaron constat ex duobus tonis et semitonio: diapente ex tribus
      tonis
      et semitonio. Sed haec duo faciunt diapason aggregata; ergo diapason constat es quinque
      tonis cum duobus semitoniis. Sed illa duo semitonia ad perfectionem toni non veniunt,
      ut
      probatur in sequenti.</p>
   <p>Quia dictum est, diapason constare ex quinque tonis et duobus
      semitoniis, quae non perveniunt usque ad perfectionem sex tonorum; restat ostendere,
      quod
      semitonium secundum vocem non sit vere medietas toni, quod quidam antiquitus aestimabant.
      Quodlibet dimidium duplicatum debet integre reddere suum totum: sed semitonium duplicatum
      non integre totum reddit, quod patet in numeris ordinatis 243. et 256. qui proportionem
      semitonalem reddunt. Nam 256. ad 192. comparatus sesquitertia proportione diatessaron
      complet, a quo demitis duobus tonis remanet semitonium. Differentia igitur inter 243.
      et
      256. est 13. cuius duplum est 26. quod additum super 243. si vere semitonium
      est, debet reddere tonum sesquioctava proportione, quod est 269. sed non facit, quia
      si
      super 243. octava sui pars addatur, exibit numerus faciens tonum sesquioctava proportione,
      quod est 273. et 3. octavae, qui maior est praecedenti; igitur non est vere semitonium.</p>
   <p>Amplius regula arithmeticae: si duo numeri sint in aliqua proportione,
      procreati ex eisdem in eadem proportione manebunt: ut 2. 3. in sesquialtera se habent,
      procreati ex his sunt 4. 6. 9. inter quos eadem proportio sesquialtera: ergo sicut
      243. in
      se ductum 59049. sed 256. in se extensum 65536. generat; quod ex ductu unius radicis
      in
      aliam fit, medium proportionale est, scilicet 62208. Sicut igitur inter radices est
      proportio semitonalis, sic inter procreatos; sed isti sint duo: ergo si sit vere semitonium,
      de maximis ad minimum tonus erit; quod tamen non est; si enim supra primum octava
      sui pars
      adiungatur, tertium superabit; ergo inter primum et secundum non fuit vere semitonium,
      nec
      inter secundum et tertium, ideo tonum complere non potuerunt. Igitur similiter inter
      radices, quae sunt 243. et 256. non fuit vera semitonii medietas, imo minus: quod
      est
      propositum declaratum. Et haec de theorica musicae sufficiant audienti causa brevitatis.</p>
   <p>Verumtamen sequentes inventores musicae eam ordinaverunt variis modis,
      alii in instrumentis chordarum, alii in instrumentis calamorum, alii in instrumentis
      ventorum: quidam vero posteriores in vocibus ordinatis per manuum iuncturas, per litteras
      alphabeti gradibus distinctis, factis mutationibus unius gradus in alterum, prout
      subiecta
      descriptio manifestat.</p>
   <p>[GSIII:315; text: G. A. B. C. D. E. F. G. a. b. [sqb]. c. d. e. f. g. aa. bb,
      [sqb][sqb], cc, dd, ee, ut, re, mi, fa, sol, la, primus, secundus, tertius, quartus,
      quintus, sextus, septimus, [sqb] quadratum. naturale. b mollis.] </p>
   <p>Explicit Ioannes de Muris.</p>
</div>
</main>

</body>
</html>

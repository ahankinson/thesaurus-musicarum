<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. INCIPIT TRACTATUS SEXTUS</p>
   <p>CAPITULUM PRIMUM</p>
   <p>DE CONSONANTIIS, QUOMODO ET QUARE UNA MELIUS CONSONET QUAM ALTERA</p>
   <p>2. Queritur quare una consonantia magis concordet quam altera, puta
      quare non sic concordat cum auditu dyatessaron sicut dyapente, et sic de aliis.</p>
   <p>3. Respondemus quod hoc non est ratione proportionum numerorum ut
      numeri sunt, sed ratione partium corporum sonorum seu vocum numeratarum, que a natura
      habent
      quod reddant tales partes proportionate per dyapente sonum magis amicabilem auditui
      quam
      proportionate per dyatessaron, et idem dicimus de ceteris,</p>
   <p>4. et hoc patet in divisione et proportione monocordi et sonorum
      corporum aliorum.</p>
   <p>5. Si quis autem querat quare talem habent naturam, requirat auctorem
      ipsorum: ad nos enim non pertinet de naturis corporum, sed solum de consonantiis musicalibus
      pertractare.</p>
   <p>1. CAPITULUM SECUNDUM</p>
   <p>DE CONSONANTIIS IN SPECIALI SIVE DE SPECIEBUS CONSONANTIARUM, ET PRIMO
      DE PRIMA, QUE DICITUR DYATESSARON</p>
   <p>2. Consonantia dyatessaron divina dispositione in tantum gaudet
      quaternario numero,</p>
   <p>3. ut quatuor habeat et quaternaria divisione fiat,</p>
   <p>4. ut in monocordo probabiliter demonstratur,</p>
   <p>5. quod, si dividatur per quatuor totum, in prima quaternaria parte
      dyatessaron consonantia resonabit.</p>
   <p>6. Remigius: Omnis enim numerus infra quaternarium continetur, nam
      intra se habet denarium numerum, qui omnes numeros in se includit,</p>
   <p>7. nam habet quaternarius unum, duo, tres, quatuor;</p>
   <p>8. hii numeri sunt partes quaternarii, qui decem constituunt.</p>
   <p>9. Hic est ille quaternarius, in partibus cuius absolute omnis
      includitur simphonia,</p>
   <p>10. nam duo ad unum, dyapason consonantia, est proportio dupla;</p>
   <p>11. tres ad duo, dyapente consonantia, proportio sesqualtera;</p>
   <p>12. quatuor ad tres, dyatessaron consonantia, proportio
      sesquitercia;</p>
   <p>13. tres ad unum, dyapason dyapente, proportio tripla;</p>
   <p>14. quatuor ad unum, bisdyapason, proportio quadrupla;</p>
   <p>15. item duplicatus quaternarius et ternario comparatus, dyapason
      dyatessaron consonantia, est proportio dupla superbipartiens.</p>
   <p>16. Hec est dyatessaron consonantia in quaternario numero constituta, cui
      comparantur quatuor tempora anni, quatuor plage mundi, quatuor elementa mundi, quatuor
      evangelia, ac etiam illa ratio mathematicarum, que sunt quatuor.</p>
   <p>17. Hec itaque consonantia perfecta est, et gratia numeri in quo est
      et gratia divisionum suarum partium, ut superius est iam dictum,</p>
   <p>18. et per hoc refellitur error dicentium dyatessaron, dyapente medias
      consonantias esse, unisonum autem et dyapason perfectas.</p>
   <p>1. CAPITULUM TERCIUM</p>
   <p>DE CONSONANTIA DYAPENTE</p>
   <p>2. Consonantia dyapente est in ternaria divisione corporum sonorum,
      puta cum totum monocordum dividitur ternaria divisione, nam prima in ternaria divisione
      resonat ipsa consonantia dyapente de ternario numero.</p>
   <p>3. Remigius loquitur sic: Ternarius numerus est primus et origo et
      seminarium omnium perfectorum numerorum, sexti videlicet atque noni, qui numeri, scilicet
      terni, bis terni, et ter terni, tria possident,</p>
   <p>4. hoc est principium, medium, et finem;</p>
   <p>5. divina dispositione quale est principium, tale est medium, et talis
      finis, ut presentibus numeris demonstratur: TERNI 111 BIS TERNI 222 TER TERNI 333</p>
   <p>6. Terni comparati bis ternis duplam faciunt proportionem, que est
      consonantia dyapason;</p>
   <p>7. bis terni comparati ter ternis sesqualteram, que est consonantia
      dyapente;</p>
   <p>8. terni iterum comparati ter ternis triplam, que est consonantia
      dyapason dyapente;</p>
   <p>9. igitur ternarius numerus perfectus est, eo quod ratio numerorum
      dispensat, ordinat, et disponit principium, medium, et finem.</p>
   <p>10. De hoc ternario Remigius: Sicut quaternario numero, qui est in
      dyatessaron, convenit illud quadrivium, quod est in quatuor artibus, et alia que sub
      figura
      quadrata continentur, sic isti ternario convenit illud trivium, quod tribus naturalibus
      artibus continetur.</p>
   <p>11. Similiter tria, scilicet tempus presens, preteritum, et futurum,
      ac etiam calor, frigus, et temperies.</p>
   <p>12. Ipse enim ternarius numerus in trinitate consistit, que est omnium
      rerum, visibilium et invisibilium, summa perfectio.</p>
   <p>13. Ternarius numerus impar est, et ob hanc causam significationis attributus
      est maribus, quia maioris virtutis est quam par, qui est infirmiori femineo sexui
      attributus,</p>
   <p>14. nam numerus par mutabilis et divisibilis est; numerus vero impar
      indivisibilis est, continens unitatem in medio sui, que divisioni resistit.</p>
   <p>15. Ex dictis immediate colligere possumus quomodo hic ternarius
      numerus sit quaternario, qui est reducibilis ad binarium, perfectior, et per consequens
      consonantia que per divisionem ternariam in monocordo seu in aliis corporibus sonoribus
      reperitur, que est dyapente.</p>
   <p>16. Fit enim dyapente sono suavior et auditui amicabilior in suarum
      partium divisione ternaria quam dyatessaron in suarum partium quaternaria.</p>
   <p>1. CAPITULUM QUARTUM</p>
   <p>DE CONSONANTIA DYAPASON</p>
   <p>2. Consonantia dyapason, secundum dicta Boetii, dupla proportio
      dicitur,</p>
   <p>3. de qua Remigius: Tercia simphonia est que etiam diocto dicitur,
      unde et nomen accepit, nam apud veteres cithara ex octo cordis constabat; ipsa enim
      dyapason
      omnes sonos includit.</p>
   <p>4. Bernardus: Pulcra simphonia dyapason in octo vocibus pollet.</p>
   <p>5. Antiqui enim numerum octonarium iustitiam vocaverunt.</p>
   <p>6. Remigius: Tertia simphonia est prima consonantia, que melius
      equisonat; vocatur emellicis, hoc est in musicis, dyapason.</p>
   <p>7. Item ipse: Concentus est similium vocum adunata societas, que
      dicitur dyapason.</p>
   <p>8. Boetius: Consonantia dyapason, prima, maior et suavior cunctis
      consonantiis est, cuius proprietatem sensus auditus apertius comprehendit.</p>
   <p>9. Hec figura octonaria pre cunctis mirabilis est, nam octava die
      Ysaac circumcisus est post circumcisionem patris sui Abrae, et Dominus noster Ihesus
      Xpistus
      octava die ab eius nativitate voluit circumcidi.</p>
   <p>10. Sicut enim signum circumcisionis propter tria datum est generi
      humano, sic hec consonantia dyapason propter tria in musica data est.</p>
   <p>11. Signum namque circumcisionis primo datum est propter meritum fidei
      Abrae, ut sicut fides distabat a ceteris nationibus, sic distaret etiam circumcisionis
      signum.</p>
   <p>12. Similiter, primo, consonantia dyapason in musica data est, quia
      sicut distabat a ceteris consonantiis, quas sub se comprehendit in figura, sic distaret
      etiam in soni suavitate.</p>
   <p>13. Secundo, signum circumcisionis datum est ut populus qui erat ex eadem
      progenie nasciturus per signum circumcisionis peculiaris ac familiaris agnosceretur.</p>
   <p>14. Secundo, etiam, dyapason consonantia in musica data est ut
      consonantie que nascuntur ex ipsa per ipsius signum et distinctiones cognoscerentur.</p>
   <p>15. Tercio, signum circumcisionis datum est, quia in tali membro
      circumcisio iussa est fieri per quod carnis origo propagaretur.</p>
   <p>16. Tercio, similiter, dyapason in musica data est, et in octonaria
      figura constituta, eo quod ipsa omnium consonantiarum est origo; continet enim in
      se
      dyatessaron et dyapente tamquam partes suas, sicut totum continet partes.</p>
   <p>17. Ut supra namque monstratum est, tales due consonantie, que sunt
      partes ipsius, singulariter sunt perfecte;</p>
   <p>18. totum enim oportet esse perfectius, partes continens sic perfectas.</p>
   <p>19. Sicut enim octava dies nostre resurrectionis pre cunctis erit
      dulcior et suavior, sic hec consonantia, in octonario constituta, pre cunctis dulcior
      est et
      suavis recipitur ab auditu.</p>
   <p>20. Per octo suas voces intelligimus octo beatitudines; per suam
      binariam divisionem dilectionem Dei et proximi, novum testamentum et vetus, ac etiam
      vitam
      activam et contemplativam.</p>
   <p>21. Enchiridion: Porro maxima simphonia dyapason dicitur, eo quod in
      ea perfectior consonantia pre ceteris sit.</p>
   <p>22. Ptholomeus: Dyapason consonantia talem vocis efficit coniunctionem
      ut unus atque idem nervus esse videatur.</p>
   <p>23. Nulla alia consonantia est que in duabus vocibus diversimode prolatis
      perfecte concordet nisi hec dyapason;</p>
   <p>24. omnes enim alie nature laboriose sunt et auditui tediose, nam in
      aliqua aliarum non est similitudo nisi in sola dyapason,</p>
   <p>25. ut probabiliter apparet in duabus vocibus diversimode prolatis,
      distantibus per dyapason, quia si una virilis est, alia puerilis, quasi unum et eundem
      sonum
      auditui representant.</p>
   <p>26. De aliis autem consonantiis tribus, scilicet dyapason dyatessaron,
      dyapason dyapente, et bisdyapason, dicere non oportet,</p>
   <p>27. cum componantur a dyapason, dyatessaron, et dyapente, que sunt
      simplices consonantie, et per istas simplices alie, que sunt composite, cognoscuntur.</p>
   <p>1. CAPITULUM QUINTUM</p>
   <p>DEMONSTRATIO SECUNDUM PYTAGORICOS DYAPASON DYATESSARON NON ESSE
      CONSONANTIAM</p>
   <p>2. Proprium autem consonantiarum artis musice aut in multiplici aut in
      superparticulari quantitatis genere consistit,</p>
   <p>3. sed dyapason dyatessaron consonantia non est neque in multiplici
      neque in superparticulari inequalitatis genere;</p>
   <p>4. ipsa igitur non est consonantia.</p>
   <p>5. Preterea dyapason consonantia, que est in multiplici genere
      inequalitatis, dupla proportio dicitur.</p>
   <p>6. Dyapason dyapente, que etiam in multiplici inequalititatis genere,
      tripla proportio dicitur.</p>
   <p>7. Inter istas autem non potest aliqua proportio reperiri, et per hoc nec
      consonantia, quia omnis consonantia in proportione est.</p>
   <p>8. Respiciunt enim sese dicte due consonantie per binarium et
      ternarium, sed inter binarium et ternarium non reperitur aliquis numerus;</p>
   <p>9. quia inter duplum et triplum non cadit aliquis medius numerus, ergo
      inter dyapason, duplam, et dyapason dyapente, triplam, non poterit aliqua consonantia
      reperiri.</p>
   <p>10. RESPONSIO</p>
   <p>11. Boetius Ptholomei sententiam approbans dicit, quoniam dyapason
      consonantia talem vocis efficit coniunctionem ut unus atque idem nervus esse videatur,</p>
   <p>12. quocirca, si qua consonantia huic fuerit addita, integra atque
      inviolata servatur, quia coniungitur sibi tamquam uni nervo.</p>
   <p>13. Due enim voces dyapason pene una vocula sunt;</p>
   <p>14. talis enim consonantia est dyapason, ut unum effingat sonum</p>
   <p>15. Quamcunque enim consonantiam huic iunxerimus non mutabitur, quia,
      ut dictum est, iungitur sibi ut uni vocule.</p>
   <p>16. Si perfectam iungamus, perfectam servat, nec immutat ipsam, si
      imperfectam, imperfectam,</p>
   <p>17. ad instar denarii numeri, qui omnem numerum sibi additum servat,
      nec ipsum mutat.</p>
   <p>18. Itaque consonantia dyatessaron, ut predicitur, perfecta est, et huic
      addita perfecta servatur, nec mutatur.</p>
   <p>19. Hec autem consonantia coniuncta sive composita nuncupatur, que in
      proportionibus dupla superbipartiens dicitur.</p>
   <p>20. Eius enim numeri sunt octo ad tres comparati, nam octonarius habet
      totum ternarium in se bis, insuper et eius duas partes.</p>
   <p>21. Si quis ergo inter predictos duos numeros quatuor ponat,
      efficientur isti, scilicet octo, quatuor, et tres.</p>
   <p>22. Comparentur autem octo ad quatuor, dyapason consonantia est,
      proportio dupla;</p>
   <p>23. quatuor ad tres, dyatessaron, proportio sesquitercia;</p>
   <p>24. octo ad tres, dyapason dyatessaron, que est eadem dyatessaron,
      scilicet prima, sed in multiplici superpartiente numero constituta,</p>
   <p>25. unde patet quod ipsi negabant in musica numerum multiplicem
      superpartientem, in quo dicimus hanc consonantiam constitutam.</p>
   <p>26. Sed quia omnis consonantia in genere inequalitatis consistit,
      iccirco videndum est quot sint genera inequalitatis et que et quomodo in musica
      adducantur.</p>
   <p>27. EXPLICIT TRACTATUS SEXTUS</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Notitia artis musicae</p>
   <p>Prologus</p>
   <p>Princeps philosophorum Aristoteles ait in prooemio Metaphysicae suae:
      Omnino scientis signum est posse docere. In qualibet autem arte theorici docere possunt,
      practici vero non. Experti enim ipsum quia sciunt, sed propter quid nesciunt. Non
      autem
      scientia faciunt, quae faciunt ut ignis exurit. Sed intellegere et scire circa
      unamquamque artem magis arte quam experimento esse arbitramur. Ideoque artifices expertis
      sapientiores esse opinamur. Et ob hoc artem magis experimento scientiam esse existimamus.
      Possunt enim hii, hii autem docere non possunt.</p>
   <p>Quoniam tamen ars est universalium, experimentum vero singularium,
      universalia praesupponunt singularia, igitur ars experientiam praesupponit. Experientia
      quidem fecit artem et expertos magis proficere videmus rationem sine experientia habentibus.
      Igitur necessarium est in unaquaque arte habere primo theoricam, practicam convenienter,
      ut
      illud, quod scitum est in universali, ad singulare valeat applicari. Sed cum omnis
      ars ex
      experimentis dependeat, oportet unumquemque artificem primo circa artis experientiam
      laborare.</p>
   <p>Nos autem propter bonum commune et ratione veritatis, quae diu latuit,
      ostendendae circa artem musicae proponimus vigilare, intendentes circa eam duo breviter
      enodare: primo theoricam, secundo practicam, cui non est inconveniens, quodammodo
      quamdam
      theoricam implicari.</p>
   <p>Primus liber: Musica theorica</p>
   <p>Capitulum I</p>
   <p>De soni generatione</p>
   <p>Quoniam musica est de sono relato ad numeros aut econtra, necessarium
      est musicis, utrumque numerum scilicet et sonum considerare. Antequam enim aliquid
      numeretur, oportet ipsum esse. Ideo sonum prius generari quam numerari necesse est.
      Ad
      generationem soni tria necessario requiruntur: percutiens, percussum et medium
      percutiendi. Primum frangens aerem celeriter, secundum corpus sonabile naturaliter,
      tertium
      aer fractus violenter. Ictus non fit sine motu, ergo neque sonus absque motu est.
      Est igitur
      sonus fractio aeris ex impulsu percutientis ad percussum. Nam impossible est, cum
      sit unum
      solum, fieri sonum.</p>
   <p>Sonorum alius gravis alius acutus. Gravis est qui ex tardioribus et
      rarioribus motibus generatur, acutus vero qui ex velocioribus et spissioribus aggregatur.
      Licet in utroque sint plures motus discreti plures sonos numero facientes, ut patet
      in
      chordis nervorum impulsis, tamen sine interruptione sensibili audiuntur quasi unus
      sonus
      continuus propter velocitatem motuum annexorum, velut color existens in superficie
      summitatis trochi moti videtur esse linea circularis, licet non fuerit nisi punctus.</p>
   <p>Acutus vero sonus fit ex gravi per additionem motuum, ex acuto quoque
      gravis per subtractionem. In acutis igitur sonis plures sunt motus, in gravibus
      pauciores.</p>
   <p>Omnis autem paucitas ad pluralitatem sub quodam numero refertur. Ergo sonum
      gravem ad acutum comparando necessarium est referri, sicut numerus motuum unius ad
      numerum
      motuum alterius proportionaliter comparatur.</p>
   <p>Capitulum II</p>
   <p>De numerorum proportione</p>
   <p>Cum ostensum sit, musicam constare ex sonis, qui proportionales sunt ad
      invicem quodammodo secundum numeros motuum in eis repertos, non est inutile percurrere
      proportiones generaliter numerorum.</p>
   <p>Omnis autem numerus ad alterum comparatus aut est ei aequalis aut
      inaequalis, nam haec competunt cuilibet quantitati. Si aequalis, idem sunt et unum
      in
      quantitate. Ideo non variantur nec ex sonis aequalibus fit consonantia. Si inaequalis,
      aut
      maior aut minor. Dicitur autem maius alterum altero quinque modis ut multiplex,
      superparticularis, superpartiens, multiplex superparticularis, multiplex superpartiens.
      Appositaque dictione sub dicitur totidem modis minus.</p>
   <p>Multiplex est, quando maior numerus habet in se totum minorem bis vel ter vel
      quater, cuius species sunt proportio dupla, tripla et sic in infinitum.</p>
   <p>Superparticularis est, quando maior numerus continet minorem et aliquam
      eius partem, cuius species sunt sesquialtera, sesquitertia et sic deinceps.</p>
   <p>Superpartiens est, quando maior numerus continet minorem et eius
      aliquas partes, cuius species sunt superbipartiens, supertripartiens et sic semper.</p>
   <p>Multiplex superparticularis est, quando maior numerus habet minorem bis
      vel ter et aliquam eius partem, cuius species sunt duplexsesquialtera, duplexsesquitertia,
      triplexsesquialtera et sic ex parte utriusque in infinitum.</p>
   <p>Multiplex superpartiens est, quando maior numerus habet minorem bis vel ter et
      aliquas eius partes, cuius species sunt duplexsuperbipartiens, duplexsupertripartiens
      et sic
      addendo quamlibet speciem multiplicis cuilibet superpartientis.</p>
   <p>Exempla cuiuslibet speciei sic in numeris ordinantur:</p>
   <p>[CSM17:54; text: 1. multiplex, tripla, 36, 72, 108, 144, dupla, 24, 48,
      72, 96; 2. superparticularis, sesquitertia, 16, 32, 48, 64, sesquialtera, 18, 36,
      54, 72; 3.
      superpartiens, supertripartiens, 21, 42, 63, 84, superbipartiens, 20, 40, 60, 80;
      4.
      multiplex, superparticularis, duplasesquialtera, 30, 60, 90, 120, triplasesquitertia,
      40,
      80, 120, 160; 5. multiplex, superpartiens, duplasuperbipartiens, 32, 64, 96, 128,
      triplasupertripartiens, 45, 90, 135, 180; fundamentum relationis, 12, 24, 36, 48]
      </p>
   <p>Capitulum III</p>
   <p>De musicae inventione</p>
   <p>Pythagoras nolens aurium iudicio de consonantiis adhaerere, quoniam
      sensum quemlibet circa id, quod suum non est, decipi non est mirum--iudicat enim auris
      sonum, proportionem minime comprehendit--, in anxietate diu manens, qualiter scientiam
      de
      consonantiis rationabiliter inveniret, quadam vice praeteriens officinas fabrorum
      malleos
      audivit quamdam consonantiam mirabilem emittentes. Et statim quasi attonitus ad eos
      conversus est dubitansque, ne ex viribus hominum melodia proveniret, iussit permixtim
      malleos transmutari, et idem ut prius sentiens animadvertit concinentiam in malleorum
      natura
      sic disposita contineri.</p>
   <p>Numerus malleorum erat quinque, sed quintus eiectus est, quoniam dissonabat. Quatuor igitur remanserunt, quorum pondera in proportione dupla,
      sesquialtera, sesquitertia, sesquioctava experimento sensibili reperta sunt. Quam
      proportionem in instrumentis nervorum, foraminum, ventorum, aquarum numquam instantiam
      repertiens expertus est. Ex quibus experimentis ad memoriam concurrentibus accepit
      unum
      universale, quod sibi fuit principium artis et scientiae.</p>
   <p>Et ut clarius appareat, quod dictum est, proportio malleorum in
      numeris, quibus primo proportio competit, ostendatur.</p>
   <p>Sint igitur pondera malleorum 12, 9, 8, 6. Igitur 6 ad 12 comparata
      dupla proportione diapason repraesentat; 12 vero ad 9 et 8 ad 6 sesquitertia proportione
      diatesseron manifestant; 12 ad 8 et 9 ad 6 sesquialtera proportione resonant diapente;
      8 ad
      9 sesquioctava proprotione tonum formant.</p>
   <p>Hae igitur solae species multiplicis in consonantiis habent locum. Simplices
      autem consonantiae in simplicibus proportionibus, compositae in compositis habent
      fieri.
      Unde diapason cum diapente in tripla fiunt, quae provenit ex dupla et sesquialtera,
      ut 2 : 4
      : 6. Bisdiapason in quadrupla, quae nascitur ex dupla, ut 2 : 4 : 8. Diatesseron et
      diapente
      diapason reddunt; provenit enim dupla ex sesquialtera et sesquitertia, ut 2 : 3 :
      4.
      Diapente ex sesquitertia et sesquioctava fit, ut 6 : 8 : 9. Diatesseron constat ex
      duobus
      tonis cum semitonio, diapente ex tribus tonis cum semitonio. Sed haec duo faciunt
      diapason
      aggregata: ergo diapason constat ex quinque tonis cum duobus semitoniis. Sed illa
      duo
      semitonia ad perfectionem toni non veniunt, ut probabitur in sequenti.</p>
   <p>Haec omnia patent in figura subscripta.</p>
   <p>[CSM17:59; text: diapason, diapente, diatesseron, ditonus, tonus, semitonium,
      576, 512, 208, 432, 384, 156, 324, ut, re, mi, fa, sol, la, G, A, B, C, D, E, F, G,
      5184,
      4608, 4096, 3888, 3456, 3072, 2916, 2592]</p>
   <p>Capitulum IV</p>
   <p>Quod tonus non possit mediari</p>
   <p>Quia dictum est diapason constare ex quinque tonis et duobus
      semitoniis, quae non perveniunt usque ad perfectionem sex tonorum, restat ostendere,
      quod
      semitonium secundum vocem non sit vera medietas toni, quod quidam antiquitus
      aestimabant.</p>
   <p>Quodlibet dimidium duplicatum debet reddere suum totum. Sed semitonium
      duplicatum non integre tonum reddit, quod patet in numeris ordinatis: 243 et 256
      proportionem semitonalem reddunt. Nam 256 ad 192 comparatus sesquitertia proportione
      diatesseron complet, a quo demptis duobus tonis remanet semitonium.
      Differentia igitur inter 243 et 256 est 13, cuius duplum est 26, quod additum super
      243--si
      vere semitonium est--debet reddere numerum facientem tonum sesquioctava proportione,
      quod
      est 269. Sed non facit, quia si super 243 octava sui pars addatur, exibit numerus
      faciens
      tonum sesquioctava proportione, qui est 273 et tres octavae, qui maior est praecedenti.
      Ergo
      non est vere semitonium.</p>
   <p>Amplius regula arithmeticae: Si duo numeri sint in aliqua proportione,
      procreati ex eisdem in eadem proportione manebunt, ut 2: 3 in sesquialtera proportione
      se
      habent: procreati ex hiis sunt 4: 6: 9, inter quos est eadem proportio sesquialtera.</p>
   <p>Igitur sic 243 in se ductum 59049 procreat, sed 256 in se extensum
      65536 generat. Quod ex ductu unius radicis in aliam fit, medium proportionale est,
      scilicet
      62208.</p>
   <p>Sicut igitur inter radices est proportio semitonalis, sic inter procreatos.
      Sed cum ibi sint duae, ergo--si sit vere semitonium--de maximo ad minimum tonus erit,
      quod
      tamen non est. Si enim super primum octava sui pars adiungatur, tertium superabit.
      Ergo
      inter primum et secundum non fuit vere semitonium nec inter secundum et tertium. Ideo
      tonum
      complere non potuerunt.</p>
   <p>Igitur similiter inter radices, quae sunt 243 et 256, non fuit vera
      semitonii medietas immo minus: quod est propositum declaratum. Et haec de theorica
      musicae
      sufficiant audienti quoad praesens.</p>
   <p>Capitulum V</p>
   <p>De ordinatione sonorum</p>
   <p>Verumtamen sequaces inventores musicae eam ordinaverunt variis modis.
      Alii in instrumentis chordarum, alii in instrumentis calamorum perforatorum, alii
      in
      instrumentis ventorum. Quidam vero posteriorum in vocibus ordinatis per manum iuncturas
      per
      litteras alphabeti gradibus distinctis factisque mutationibus unius gradus in alterum,
      prout
      subiecta descriptio manifestat.</p>
   <p>[CSM17:64a; text: [sqb] quadratum, naturale, b molle, [Gamma], A, B, C, D, E,
      F, G, a, b[sqb], c, d, e, f, g, aa, b[sqb]b[sqb], cc, dd, ut, re, mi, fa, sol, la,
      1.
      gradus, 2. gradus, 3. gradus, 4. gradus, 5. gradus, 6. gradus, 7. gradus] </p>
   <p>Secundus liber: Musica practica</p>
   <p>Capitulum I</p>
   <p>De temporis cognitione</p>
   <p>Quoniam in antepositis sermonibus theoricam musicae leniter tetigimus
      et in brevi, nunc quoque de eius practica, ea parte, qua mensurabilis est, restat
      diffusius
      inquirendum, cum de ipsa diversi diversimode sentiant practicantes.</p>
   <p>Ut in primo libro ostensum est, vox generatur cum motu, cum sit de
      genere successivorum. Ideo quando fit, est, sed cum facta est, non est. Successio
      non est
      sine motu. Tempus inseparabiliter consequitur motum. Igitur vocem necessario oportet
      tempore
      mensurari. Est autem tempus mensura motus. Sed hic tempus est mensura vocis prolatae
      cum
      motu continuo. Eadem autem diffinitio temporis et unius temporis
      assignatur.</p>
   <p>Temporis aliud maius aliud minus: maius, quod motum prolixiorem, minus,
      quod breviorem habet ceteris eisdem, secundum unam dimensionem metitur. Haec autem
      specie
      non differunt, nam maius et minus speciem non variant. Inde est, quod unum modum retinent
      cognoscendi, nec in hiis scientia variatur.</p>
   <p>In omni vero tempore vocem mensurante quemdam modum perfectionis
      priores rationabiliter assignaverunt, illud tempus tale ponentes, quod per ternarium
      posset
      suscipere sectionem, opinantes in ternatio omnem esse perfectionem. Et propter hoc
      tempus
      perfectum pro mensura cantus cuiuslibet posuerunt, scientes quod in arte imperfectum
      non
      convenit reperiri, quamvis huius oppositum aliqui moderni, quod abest, se crediderunt
      invenisse; quorum intentio clarius in sequentibus exponetur.</p>
   <p>Capitulum II</p>
   <p>De numeri ternarii perfectione</p>
   <p>Quod autem in ternario quiescat omnis perfectio, patet ex multis
      veresimilibus coniecturis.</p>
   <p>In Deo enim, qui perfectissimus est, unitas est in substantia, trinitas
      in personis; est igitur trinus unus et unus trinus. Maxima ergo convenientia est unitatis
      ad
      trinitatem. In intelligentia post Deum esse et essentia et compositum ex hiis sub
      numero
      ternario reperitur. In primo corporum caelo: movens, mobile, tempus. Tria sunt in
      stellis et
      sole: calor, radius, splendor; in elementis: actio, passio, materia; in individuis:
      generatio, corruptio, subiectum; in omni tempore finibili: principium, medium, finis;
      in
      omni morbo curabili: augmentum, status, declinatio.</p>
   <p>Tres operationes intellectus; tres termini in syllogismo; tres figurae
      arguendi; tria principia intrinseca rerum naturalium; tres potentiae entis non orbati;
      tres
      loci differentiae correlativae; in toto universo tres lineae.</p>
   <p>Ternarius primus numerus impar, primus primus et incompositus. Numerus
      cubicus ex ductu sui in se ter generatur. Nullae duae lineae sed tres superficiem
      includunt.
      Prima figurarum polygonarum est triangulus. Primum omnium corporum rectilineorum triangulare
      est. Omne corpus tres habet dimensiones aut se numquam aliter sustineret.</p>
   <p>Cum igitur ternarius omnibus se ingerat quodammodo, hunc esse perfectum non debet amplius dubitari. Per cuius oppositum, cum ab ipso recedat
      binarius, relinquitur imperfectus, cum etiam binarius numerus sit infamis. Sed unum
      compositus sic quilibet numerus convenientiaque, quam habet ad ternarium, perfectum
      potest
      merito reputari. Est enim unum, cum sit continuum, non solum iterum in ternarios sed
      in
      infinitum partibilis incessanter.</p>
   <p>Quoniam ergo vox tempore mensurata unionem duarum formarum, naturalis
      scilicet et mathematicae, comprehendit, licet quod ratione alterius fractio non cessaret,
      tamen propter aliam vocis divisionem necessarium est alicubi terminari. Nam sicut
      omnium
      natura constantium positus est terminus et ratio magnitudinis et augmenti sic parvitatis
      et
      diminuti. Demonstrant enim naturales, quod natura ad maximum et minimum terminatur.</p>
   <p>Vox autem est per se forma naturalis iuncta per accidens quantitati.
      Igitur oportet eam habere terminos fractionis, quorum latitudinem nulla vox quantacumque
      frangibilis valeat praeterire. Hos autem terminos volumus comprehendere ratione.</p>
   <p>Capitulum III</p>
   <p>De terminis fractionis vocis</p>
   <p>Vox prolata certo tempore mensurata non solum se facit in aere secundum
      punctum aut lineam vel superficiem, sed corporaliter et sphaerice, ad instar sphaerae
      ut
      lumen in diaphano, quod patet per sex aures dispositas secundum sex differentias
      positionis.</p>
   <p>Cumque vox illa sit generata ex virtute impellentis, quae finita est
      cum a finito procedat corpore, oportet eam habere suae durationis vel continuationis
      terminos, cum neque in infinitum neque in instanti vox valeat generari. Qui quidem
      termini
      sic habentur.</p>
   <p>Tota musica, maxime mensurabilis, in perfectione fundatur, numerum et
      sonum pariter in se comprehendens. Numerus autem, qui in musica perfectus a musicis
      reputatur, ternarius appellatur, ut patet in praedictis.</p>
   <p>Musica igitur a numero ternario sumit ortum, qui ternarius in se ductus
      novem generat, sub quo novenario quodammodo omnis numerus continetur, cum
      ultra novem semper fiat reditus ad unitatem. Ergo musica novenarium numerum non transcendit.
      Qui si iterum in se ducatur, 81 producit, qui productus a ternario disiunctione triplici
      mensuratur ad modum vocis. Nam ter ter tria ter: ter tria novies productaque trium
      per tria
      semper ducta, sicut ter tria producunt novem, ter novem 27, ter 27 semper generant
      81. Ab
      unitate igitur, quae tertia pars est ternarii qui perfectus est, usque ad 81, qui
      similiter
      est perfectus, dicuntur esse termini de maximo ad minimum cuiuslibet vocis, totaque
      eius
      longitudo inter hos terminos est inclusa.</p>
   <p>In quibus quatuor gradus perfectionis distincti possunt notabiliter
      assignari, et hoc sic.</p>
   <p>Nulla perfectio musicalis ternarium excedit, sed ternarium amplectitur
      et infra. Perfectio est illud, quo aliquid dicitur perfectum. Perfectum est,
      quod est in tres partes aequales divisibile vel in duas inaequales, quarum minor se
      ipsa a
      maiore superatur. Unitas autem indivisibilis est et potest dici neutrum. Ideo genus
      divisionis in hiis tenendum est et similiter indivisionis.</p>
   <p>81 quidem ternarius est et in hoc perfectus. Cuius 54 binarius est et
      in hoc imperfectus. Eiusque unitas est 27, quae perfectum imperficit perficiens imperfectum.
      Et in hiis tribus distinguitur primus gradus, a 27 in 9 secundus, a 9 in 3 tertius,
      a 3 in 1
      quartus, in quorum quolibet ternarium, binarium et unitatem, id est perfectum, imperfectum
      et neutrum contingit reperire. Sunt igitur quatuor gradus perfectionis neque plures
      neque
      pauciores.</p>
   <p>Capitulum IV</p>
   <p>De protractione figurarum</p>
   <p>Restat quoque, quibus figuris, signis, notulis, quae dicta sunt,
      convenienter debeant designari quibusque sermonibus vel vocibus appellari, cum modo
      tempore
      nostro super hoc cotidie nostri doctores musicae ad invicem convixantur. Et licet
      signa sint
      ad placitum, tamen quoniam omnia sibi invicem consonant quodammodo signa convenientiora
      vocibus signandis debent a musicis inveniri.</p>
   <p>In quorum inventione figuras geometricas sesse signa vocum musicalium
      iam diu est antiqui sapientiores unanimiter concesserunt, quas puncta non pro indivisibili,
      sed ut medicus nunc pro die voluerunt appellare. Figura autem scripturae aptior superficies
      quadrilatera est, cum ex sola calami linea procreetur. In qua tamquam in
      genere convenit omnis notula musicalis per eamque formis essentialibus variatam omnis
      modus
      cantus cuiuslibet explicatur, essentialibus dico, id est naturalibus figurae post
      impositionem, vel essentialibus, id est de forma essentiali notulae, id est figurae
      significativae.</p>
   <p>Notula musicalis est figura quadrilatera soni numerati tempore
      mensurati significativa ad placitum. Huius autem formae distinctionis novem sunt:
      rectiangulum, aequilaterum, caudatum, punctus situs dextrorsum, sinistrorsum, sursum,
      deorsum, prout sequenti videbitur in figura.</p>
   <p>De figuris autem primi et quarti gradus antiqui pauca locuti sunt, sed
      de figuris secundi et tertii valde rationabiliter tractaverunt, licet vox eorum ad
      gradus se
      extenderet ampliores. Quod enim ore proferebant, minime figurabant, cuius ratio taceatur.
      Dederunt tamen nobis modum perficiendi, quod fecerant incomplete, posueruntque ternarium
      et
      binarium figura simili designari, unitatem vero dissimili, quoniam binarius propinquior
      est ternario quam unitas. Quae autem prope sunt, intellectus sumit ut eadem, et
      in habentibus symbolum facilior est transitus et econtra: De ternario ad binarium,
      id est de
      perfecto ad imperfectum et econtra facilior est transitus quam de ternario ad unitatem.
      Ergo
      inter ea debet figura similior adaptari in gradu quolibet assumendo, quorum distinctio
      non
      percipitur in se ipsis, sed potius est ex relatione ad alterum manifestata.</p>
   <p>Secundum priores figura quadrilatera, aequilatera, rectiangula, caudata
      dextrorsum sursum vel deorsum in secundo gradu imperfectum significat pariter et perfectum,
      hoc est ternarium et binarium. Eadem figura non caudata significat unitatem, sed eadem
      significans unitatem in secundo gradu, ternarium et binarium significat in tertio.
      Figura
      vero quadrilatera, aequilatera, obtusiangula unitatem significat in eodem.</p>
   <p>De primo gradu locuti sunt quantum ad binarium et unitatem, sed
      ternarium omiserunt aut intellegi dederunt per figuram similem binarium denotantem.
      In
      quarto gradu unitatem penitus reliquerunt, nisi eam implicite in ligaturis
      figurarunt, scilicet figura quadrilatera, aequilatera, obtusiangula, caudata sursum.
      Et haec
      est ultima quarti gradus. Sed prima primi similis est secundae, scilicet figura
      quadrilatera, inaequilatera, rectiangula, caudata dextrorsum sursum vel deorsum.</p>
   <p>Differentiae primi gradus: aequilaterum - inaequilaterum.</p>
   <p>Differentiae secundi: caudatum - incaudatum.</p>
   <p>Differentiae tertii: rectiangulum - obtusiangulum.</p>
   <p>Differentiae quarti: obtusiangulum incaudatum - obtusiangulum
      caudatum.</p>
   <p>Capitulum V</p>
   <p>De figuris nominandis</p>
   <p>Remanet inquirendum de nominibus figurarum, quae notulae dicuntur. In
      primo gradu sic possumus nominare: triplex longa, duplex longa, simplex longa. In
      secundo
      insequendo nomina antiquorum: longa perfecta, longa imperfecta, brevis. In tertio
      ad
      similitudinem istius praecedentis: brevis perfecta, brevis imperfecta, semibrevis,
      non ab
      aequali parte, sed a maiori vel minori ut dicatur binarius maior pars trium, unitas
      minor,
      et haec semibrevis ab antiquis dicitur minor. In quarto nomina praecedentium insequendo:
      semibrevis perfecta, semibrevis imperfecta, semibrevis minima.</p>
   <p>Aliter ab aliis nominantur eadem sententia remanente, omisso primo
      gradu, qui satis convienenter nominatur: longa, semilonga, brevis; brevis, semibrevis,
      minor; minor, semiminor, minima; vel sic et convenienter: longa, longior,
      longissima, hoc est magna, maior, maxima, sumpto initio comparationis ab unitate primi;
      postea in secundo: longa perfecta, longa imperfecta, brevis; brevis, brevior, brevissima,
      id
      est parva; parva, minor, minima.</p>
   <p>Haec omnia sunt in tabula declarata.</p>
   <p>[CSM17:79; text: 1, 2, 3, 6, 9, 18, 27, 54, 81, longissima, longior,
      longa, perfecta, imperfecta, brevis, brevior, brevissima, parva, minor, minima, idem,
      primus
      gradus, secundus gradus, tertius gradus, quartus gradus] </p>
   <p>Capitulum VI</p>
   <p>De cognitione perfecti</p>
   <p>Cum dictum sit, quod perfectum et imperfectum figura similis
      repraesentat, sicut ad plures formas est eadem materia generalis, distinctio eorum
      quinque
      modis ab auctoribus assignatur, quod patet in secundo gradu, de quo maiorem notitiam
      habuerunt, sic: Longa ante longam perfecta est, longa ante duas breves, longa ante
      tres
      breves, longa ante punctum, longa ante pausam longam semper trium temporum aestimatur.
      Et
      haec distinctio ex situ vel positione sumpta est.</p>
   <p>Imperfecta longa cognoscitur duobus modis: unitate praeposita vel
      subsequente.</p>
   <p>Quod dictum est de secundo gradu de aliis gradibus debet intellegi suo
      modo.</p>
   <p>Distinctio perfecti secundum situm in quolibet gradu</p>
   <p>[CSM17:81; text: 1, 2, 3, 4, 5, primus gradus, secundus gradus, tertius
      gradus, quartus gradus]</p>
   <p>In quolibet horum graduum possunt cantandi quinque species assignari.
      Una ex omnibus perfectis, alia ex binario praecedente et unitate subsequente: et sunt
      primus
      modus, cum similes sint in pausis. Secunda species ex unitate praecedente et binario
      subsequente. Tertia ex prima et secunda collecta, videlicet ex perfecto praecedente
      unitate
      duplici subsequente, quarum ultima unitatum significatione binarium repraesentat.
      Quarta species fit econtra. Quinta fit ex omnibus unitatibus et fractionibus
      earumdem.</p>
   <p>Ordinatio modorum vel specierum cantus in quolibet gradu:</p>
   <p>[CSM17:82,1; text: 1, 2, 3, 4, 5, primus gradus, secundus gradus,
      tertius gradus, quartus gradus]</p>
   <p>De pausis et ligaturis alias posset dici, sed de eis sufficiat, quod
      dictum est in canonibus antiquorum, nisi quod pausae nunc possunt sic exemplariter
      ordinari:</p>
   <p>[CSM17:82,2]</p>
   <p>Capitulum VII</p>
   <p>De tempore perfecto et imperfecto</p>
   <p>In fine huius opusculi notandum est, quod contingit fieri cantum ex
      perfectis notulis de tempore imperfecto ut tres breviores, et ex imperfectis de tempore
      perfecto ut duo breves. Adaequantur enim tres binarii et duo ternarii in 6, 12, 18,
      24 et
      sic addendo 6. Sunt autem tres binarii perfecti de tempore imperfecto, sed duo ternarii
      imperfecti de perfecto, et ad invicem revolvuntur et aequa proportione finaliter
      adaequantur. Et ex perfectis de perfecto et imperfectis de imperfecto sicut convenit
      decantatur.</p>
   <p>Item possibile est perfectiones separari et disiungi neque continuari,
      ut quod inter duas perfectiones sola brevis inveniatur collectione tamen brevium facta
      totum
      reducitur ad perfectum. Quoniam sicut contingit ex ore proferre, sic possibile est
      notare,
      dum vox sit integra sive recta. Sunt autem multae aliae novitates in musica latentes,
      quae
      posteris bene dubitantibus apparebunt.</p>
   <p>In arte nostra hac inclusa sunt aliqua quasi abscondita intus latentia, quae
      si essent exterius enodata, cessarent statim quamplurimi super aliquibus conclusionibus
      iugiter altercantes. Inde est, quod nos amore ipsorum magis quam veritatis aliquas
      conclusiones, super quibus nunc magis est orta disputatio, concinne volumus approbare.
      Nec
      insurgat invidus reprehensor, si qua dicere cogamur inaudita modos vocis apparentiaque
      salvantes insequendo semper limites antiquorum.</p>
   <p>Capitulum VIII</p>
   <p>Conclusiones</p>
   <p>1a. conclusio. Quod longa possit imperfici per brevem.</p>
   <p>2a. conclusio. Quod brevis possit imperfici per semibrevem.</p>
   <p>3a. conclusio. Quod semibrevis possit imperfici per minimam.</p>
   <p>4a. conclusio. Quod longa possit imperfici per semibrevem.</p>
   <p>5a. conclusio. Quod brevis possit imperfici per minimam.</p>
   <p>6a. conclusio. Quod minima non possit imperfici.</p>
   <p>7a. conclusio. Quod altera brevis possit imperfici per semibrevem.</p>
   <p>8a. conclusio. Quod semibrevis altera possit imperfici per minimam.</p>
   <p>9a. conclusio. Quod tempus possit dividi in quotlibet partes
      aequales.</p>
   <p>Prima conclusio</p>
   <p>Quod autem longa perfecta possit imperfici per brevem, ab omnibus
      musicis tamquam per se notum concessum est, quoniam demonstratio ducit eos
      sic: Omne perfectum per tertiam sui partem amotam ad imperfectum reducitur. Est enim
      perfectum in tria aequalia, imperfectum vero in duo divisibile. Brevis autem tertia
      pars est
      longae perfectae per actores, qui sic eam diviserunt. Per brevem igitur longa perfecta
      redditur imperfecta, nec refert ante et post, cum qualitercumque a ternario unitas
      subtrahatur, semper remanet binarius imperfectus. Hoc etiam patet ex operibus
      antiquorum.</p>
   <p>Capitulum IX</p>
   <p>Secunda et tertia conclusio.</p>
   <p>Ex hiis concluditur manifeste, quod brevis per semibrevem semibrevisque
      per minimam possit imperfici. Omnis imperfectio fit ratione tertiae partis amotae
      per
      musicos. Sembrevis tertia pars est brevis, et minima tertia pars est semibrevis, ergo
      quaelibet istarum imperficit suum totum. Amplius: sicut se habet brevis ad longam
      perfectam,
      sic se habet semibrevis ad brevem et minima ad semibrevem: utrobique est proportio
      tripla.</p>
   <p>Brevis imperficit longam, ut dictum est, ergo semibrevis brevem et
      minima semibrevem.</p>
   <p>Adhuc simile est de duabus brevibus inter duas longas, ut hic:
      [L,B,B,L], et de duabus semibrevibus inter duas breves, ut hic: [B,S,S,B], et
      etiam de duabus minimis inter duas semibreves, ut hic: [S,M,M,S], nam in quolibet
      gradu est
      tertius modus. Sed si inter duas breves ponatur punctus, ut hic: [L,B,pt,B,L] utraque
      longarum per brevem redditur impervecta per actores. Ergo similiter si inter duas
      semibreves
      et minimas ponatur punctus, ut sic: [B,S,pt,S,B] et sic: [S,M,pt,M,S], utraque brevium
      per
      semibreves et semibrevium per minimas necessario cantabitur imperfecta.</p>
   <p>Etiam perfectum et imperfectum figura simili designantur per doctores.
      Possible est, tempus longum esse perfectum et imperfectum. Sed perfectum per brevem
      importatur, ergo et imperfectum. Possibile ergo est brevem esse imperfectam. Sed imperfectum
      per sui medietatem sibi additam transit ad perfectum. Ergo brevis imperfecta sui medietate
      sibi addita, quae semibrevis est, redit ad perfectam. Semibrevis ergo addita cum brevi
      imperfecta perficit eam, igitur imperficit et remota.</p>
   <p>Nec obstat figurae diversitas, quia figura figuram non imperficit, cum omnis
      figura sit formaliter perfecta. Sed illud, quod nomine unius figurae significatur,
      imperficit illud, quod nomine alterius importatur. Figura autem signum est, res musicalis
      significatum. Signum est ens perfectum per suam formam primariam, similiter et significatum.
      Unumque accidit alteri, facientes ambo unum per aggregationem, quod musicalis notula
      nuncupatur. Est enim notula figura quadrilatera soni numerati tempore mensurati ad
      placitum
      significativa.</p>
   <p>Notula ergo duas includit formas: figuram quadrilateram, quae primaria
      est, et significationem, quae secundaria est. Est autem significatio id, quod perficitur
      et
      imperficitur, non figura. Unde sicut vox ad vocem grammatice non dependet neque causat
      constructionem, sed modorum significandi rerum proportio, sic figurae ad figuram nulla
      est
      proportio musicalis, sed ex proportione rerum musicalium perfectioneque et
      imperfectione earundem causatur consonantia musicalis. Nam figura per figuram non
      minuitur
      nec augetur, sed res figurae nomine designata.</p>
   <p>Unum enim tempus tria tempora ponitur comprehendens et in hoc perfectum
      est. Dicitur imperfici tertia parte dempta et iterum perfici, si addatur. Non de figuris
      igitur fit quaestio, sed de rebus. Imaginandum quoque est ternarium ad binarium reduci
      vel
      econtra quantum ad eorum materiam et non formam. Haec autem sciunt mathematici
      sapientes.</p>
   <p>Capitulum X</p>
   <p>Quarta conclusio</p>
   <p>Ex praemissis iam habetur ad probandum via, quod longa possit imperfici
      per semibrevem. Nam quod imperficit partem, imperficit et totum. Semibrevis imperficit
      brevem, brevis est pars longae per praecedens, ergo semibrevis imperficit longam.</p>
   <p>Amplius: Omne totum integrale per suam partem imperficitur, dum tamen
      sub denominatione ternaria reponatur.</p>
   <p>Semibrevis est pars ternaria longae, nam est tertia pars brevis et
      brevis est tertia pars longae, ergo semibrevis est tertia pars tertiae partis longae.
      Igitur
      imperficere potest longam.</p>
   <p>Adhuc quod est fortius et musico pulchrius:</p>
   <p>Omne quod a voce recta, integra et regulari cantando profertur, debet
      sapiens musicus per notulas debitas figurare. Sunt enim figurae geometricae signa
      vocum,
      quod si non iam ars regularet naturam et figurae cantum, cum fiat econtra. Nam canere
      possumus absque figuris. Modo convenienter naturaliterque sic ex ore canitur, quod
      octo
      semibreves vel quinque quandoque sub una voce unoque accentu continuo proferuntur:
      ergo sic
      debent a musico in uno corpore figurari.</p>
   <p>Longa ergo sive perfecta sive imperfecta brevium per semibrevem
      redditur imperfecta, eademque ratione ante et post, cum totum corpus longae, quod
      est unum,
      sit imperfectum ratione brevium et non breves.</p>
   <p>Ad videndum autem distinctionem inter imperfectionem longae perfectae
      et imperfectae talibus semonibus est utendum. Notula dicitur sic: Alia
      perfecte perfecta, alia perfecte imperfecta, alia imperfecte perfecta, alia imperfecte
      imperfecta.</p>
   <p>Verbi gratia in uno gradu pro omnibus ostendatur.</p>
   <p>Longa dicitur perfecte perfecta, cum includit tria tempora perfecta sui
      gradus ut tres breves, et cognoscitur quinque modis, ut visum est prius. Sed perfecte
      imperfecta dicitur, cum includit duo tempora perfecta sui generis sive gradus ut duas
      breves. Imperfecte perfecta dicitur, cum includit tria tempora non perfecta, sed alterum
      illorum, ut primum aut ultimum, canitur imperfectum, ut duas breves integras et tertiam
      imperfectam. Quod cognoscitur quinque modis: Si longa ante longam ponatur, nihil eiusdem
      gradus intermedio, interposita semibrevi, ut nic: [L,S,L,S,L], prima imperfecte perfecta dicitur; similiter ante punctum, ut hic: [L,S,pt]; et ante duas
      breves, ut hic: [L,S,B,B,L]; etetiam si ante tres, ut hic: [L,S,B,B,B,L]; et ante
      pausam
      longam, si sit possibile sic proferre ut hic: [L,S,LP]. Omne enim, quod profertur,
      debet
      figurari, et quod figuratur, licet de difficili, debet proferri. Ars enim numquam
      ad
      impossibilia se extendit.</p>
   <p>Imperfecte imperfecta duobus modis cognoscitur, ut si longa ante brevem
      solam nullo sui generis mediante, tamen interposita semibrevi, quae alterius est generis,
      aut econtra, ut hic: [L,S,B,pt,S,L,B,pt,S,L,LP], aut utrobique ut hic: [S,L,S,B,pt,S,L,S,B].
      Similiter hic: [S,L,S,L,S,L], et dicitur imperfecte perfecta a parte ante;
      similiter hic: [S,L,S,pt,S,L,S,pt], et dicitur imperfecte perfecta ante et post, et
      aliis
      modis pluribus variando, quae frequentibus apparebunt.</p>
   <p>Cavendum tamen est ab instantia tam sollemni, quam faciunt, contra quos
      in hoc opere disputamus, omnia imperfecta perfici per punctum, cum punctus sit signum
      perfectionis, infallibiliter aestimantes. Si enim addatur punctus notulae per semibrevem
      imperfectae, quae longa est, an sit perfecta trium aut duarum brevium ignoratur, cum
      tamen
      dicat ars antiqua, cui volumus obviare, quod perfecta trium erit, licet fuisset possibile,
      eam ex valore duarum brevium protulisse, ut hic: [L,pt,S,B]. Ante additionem puncti
      prima
      erat imperfecte imperfecta valens quinque semibreves. Per additionem vero puncti redditur
      perfecte perfecta valens novem semibreves, cum non deberet valere nisi sex. Non ex
      pluri
      debet punctus perficere, quam notula fuerat imperfecta: ergo male.</p>
   <p>Fertur autem consimilis instantia, ne brevis possit imperfici ut in hac
      descriptione: [L,B,pt,S,B,L]. Prima brevis erat imperfecta ante additionem puncti
      eratque
      prima longa perfecte perfecta valens tres breves, erat etiam ultima brevis altera.
      Sed
      puncto addito, quod est possibile, haec omnia sunt destructa. Significat enim punctus
      ibi
      situatus divisionem modi: ergo novissimus error peior priore.</p>
   <p>Si igitur hoc impossibilius, illud magis fuerit eligendum: Non igitur
      solum longa per semibrevem, sed etiam brevis nullo modo poni poterit imperfecta. Ad
      haec duo
      responsione unica dicendum est: Cavendum est a puncto, quod licet si minimum quantitate,
      est
      tamen maximum potestate.</p>
   <p>Antiqui sapientes volentes ostendere perfectionem eiusdem generis sive gradus, ut de longa respectu brevis aliam non negantes scilicet alterius
      generis, notulae perficiendae dextrorsum punctum parvulum addiderunt ut sic: [L,pt,B].
      Prima
      perfecta dicitur de tribus consimilibus subsequenti et hanc perfectionem nunc vocamus
      immediatam vel propinquam, cum de partibus propinquis vel eiusdem generis impleatur,
      et hanc
      in gradu quolibet assignamus, ut prius est ostensum. Sed quia de perfectione gradus
      alterius
      tacuerunt, quod nunc dicitur esse novum, ideo signum illius perfectionis, quam mediatam
      dicimus et remotam, penitus omiserunt. Novis autem supervenientibus novitatibus est
      utendum.
      Ideo si placet musicis, simus in hoc concordes, quod punctus, quem signum perfectionis
      concedimus ut antiqui, non dextrorsum sed sursum, id est in parte superiori perficiendae
      notulae situetur ad significandum perfectionis sequentis generis datum genus, deorsum
      vero
      tertii generis a dato, et ante, si ulterius sit processus. Et hoc in omnibus gradibus
      ostendatur.</p>
   <p>In primo sic:</p>
   <p>[CSM17:100,1]</p>
   <p>In secundo sic:</p>
   <p>[CSM17:100,2]</p>
   <p>In tertio sic:</p>
   <p>[CSM17:100,3]</p>
   <p>In quarto sic: [S,pt,M]</p>
   <p>Notandum etiam est non omnia posse perfici per punctum, cum iam alia
      forma ibi fuerit introducta, nisi cum tamen aliquid subtrahatur, ut hic: [L,B,L,L].
      Prima
      longa punctuari nequit, superflueret enim brevis, dum tamen cantus fuerit regularis.</p>
   <p>Est autem regularis cantus, dum perfectiones simul incipientes
      continuando pariter terminantur: irregularis est, dum non, sed tempora cumulantur
      per
      corpora figurarum, prout placet vocem disponere proferenti.</p>
   <p>Contigit autem aliquando duos cantus esse per se et absolute regulares,
      qui sunt irregulares ad invicem comparati, dum contra perfectum canitur
      imperfectum.</p>
   <p>Per ea, quae dicta sunt ad praedictas instantias, patet solutio
      manifestata. Valde igitur mirandi sunt homines, qui propter metum rationum sublimium
      coguntur relinquere veritatem, cum etiam rationes difficiliores ad oppositum sint
      adductae.</p>
   <p>Capitulum XI</p>
   <p>Quinta et sexta conclusio</p>
   <p>Ex eisdem rationibus apparet, quod brevis possit imperfici per minimam.
      Nam sicut se habet semibrevis ad longam, ita minima ad brevem, cum utrobique sit proportio
      nontupla. Longa autem potest imperfici per semibrevem, ut ostensum est, ergo et brevis
      per
      minimam. Ex earum opposito manifestum est, minimam non posse imperfici, cum sit
      indivisibilis; non est minimo dare minus.</p>
   <p>Capitulum XII</p>
   <p>Septima et octava conclusio</p>
   <p>Per praemissas rationes, quibus probatum est, longam imperfectam
      imperfici per semibrevem, ostendi potest, alteram brevem imperfici per eandem. Nam
      licet in
      figuratione a longa sit diversa, in significatione tamen est eadem. Significata autem
      sunt,
      quibus debentur proprie passiones. Et per simile semibrevem alteram imperfici per
      minimam
      tenendum est, si quae ferantur instantiae in praecedentibus solutae sunt.</p>
   <p>Capitulum XIII</p>
   <p>Nona conclusio</p>
   <p>Quod autem tempus possit dividi in quotlibet partes aequales, patet ex
      hiis. Omne continuum divisibile est in quotlibet partes eiusdem proportionis, sicut
      in duas
      vel tres vel quatuor et cetera. Tempus est de genere continuorum, ergo potest dividi
      in
      quotlibet partes aequales.</p>
   <p>Fiet igitur cantus ex 2, 3, 4, 5, 6, 7, 8, 9 semibrevibus aequalibus
      eiusdem figurae. Non est autem multum bene possibile voci ulterius pertransire. Canitur
      ex
      tribus aequalibus et ex duobus; duo et tria sunt quinque, bis duo sunt quatuor, bis
      tria
      sunt sex, quatuor et tria sunt septem, bis quatuor sunt octo, ter tria sunt
      novem. Haec omnia sunt aequalia. Igitur ex totidem aequalibus potest fieri cantus.
      Laudabilis autem esset musicus et peritus, qui super idem tempus aequale ipsum dividendo
      nunc per duas, nunc per tres et ceteras partes integre discantaret.</p>
   <p>Capitulum XIV</p>
   <p>Finis</p>
   <p>Sub istis novem conclusionibus declaratis multae latent conclusiones
      aliae speciales, quae per exercitium erunt studentibus manifestae. Illa tamen pauca,
      quae
      dicta sunt a nobis, si aliquid includant, quod videatur inconsonum veritati, vos rogamus,
      venerabiles musici, quos a tota dileximus iuventute ratione musicae, quam qui bene
      sciret
      cum aliqua scientia non lateret, quatenus huius laboris amore defectus nostros corrigere
      velitis et benigne supportare. Nam in capite unius hominis non est possibile, nisi
      intellectum habeat angelicum, totam cuiuslibet scientiam quiescere veritatis.</p>
   <p>Forte enim per temporis spatium nobis accidet, quod iam accidit et
      antiquis, qui finem habere crediderunt musicae. Nemo tamen dicat nos statum musicae et finem eius immutabilem tetigisse. Currunt enim opiniones et scientiae
      revolutiones ad circulum revertentes, quamdiu summae placuerit voluntati Eius, qui
      non
      necessitatus omnia condidit in hoc mundo et omnia voluntarie segregabit.</p>
   <p>Explicit Notitia artis musicae.</p>
</div>
</main>

</body>
</html>

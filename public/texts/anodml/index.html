<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>ANONYMI</p>
   <p>DE MUSICA LIBELLUS</p>
   <p>Diffinitio modi</p>
   <p>Capitulum 1</p>
   <p>P1 13</p>
   <p>Modus in musica est debita mensuratio temporis, scilicet per longas et
      breves. Vel aliter: modus est quicquid currit per debitam mensuram longarum notarum
      et
      brevium.</p>
   <p>Notandum quod quidam modus dicitur rectus; alius dicitur in ultra
      mensuram, qui scilicet excedit rectum modum sive rectam mensuram. Dicitur autem ille
      modus
      rectus qui currit per rectas longas et per rectas breves. Et est recta longa quae
      continet
      in se duo tempora solum. Recta brevis est illa quae continet in se unum. Primus, secundus
      et
      sextus sunt in recto modo. Tertius modus, quartus et quintus sunt in ultra mensuram.</p>
   <p>De sex modis</p>
   <p>Capitulum 2</p>
   <p>P1 13</p>
   <p>Et sciendum quod sex sunt modi, scilicet primus, secundus, tertius,
      quartus, quintus et sextus.</p>
   <p>Primus modus appellatur primus quia levior est omnibus aliis; levior
      est enim quam secundus, et propter hoc appellatur primus. Secundus modus dicitur secundus
      quia levior est quam tertius, tertius quam quartus, et sic de singulis.</p>
   <p>Primus modus procedit ex una longa et altera brevi et altera longa. Secundus
      modus e converso ex una brevi et altera longa et altera brevi. Tertius modus procedit
      ex una
      longa et duabus brevibus et altera longa. Quartus e converso. Quintus ex omnibus longis.
      Sextus ex omnibus brevibus.</p>
   <p>De modo primo</p>
   <p>Capitulum 3</p>
   <p>P1 13, B 56v b (1-4) et 56v a2 (5-6)</p>
   <p>In isto primo modo sex dantur regulae, quarum prima est: longa ante
      longam valet longam et brevem. Secunda regula est: tanta est pausa quanta est penultima.
      Quarta regula est: quod in omnibus modis ordo debet teneri. Quilibet enim modus habet
      suum
      ordinem. Quinta regula est: quotienscumque tres notulae in primo modo ponuntur pro
      una
      longa, primae duae valent unam brevem et ultima valet tantum sicut duae praecendentes.
      Sexta
      regula est: quando duae notae ponuntur pro una longa, aequaliter sive uniformiter
      dici
      debent, tam in primo modo quam in secundo.</p>
   <p>Sequitur de secundo modo</p>
   <p>Capitulum 4</p>
   <p>P1 13, B 58 a (2, 5)</p>
   <p>Secundus modus, ut dictum, dicitur secundus quia levior est quam
      tertius. Notandum quod, sicut in primo modo omnes pausae sunt breves quia penultima
      brevis
      est, ita in isto secundo modo omnes pausae sunt longae quia penultima est longa. Secundus
      modus incipit super brevem et terminatur super brevem. Omnes pausae in isto secundo
      modo
      sunt duorum temporum. In primo modo et in secundo, nulla longa potest habere tria
      tempora
      per ordinem sed solum duo, ut dictum est.</p>
   <p>Sequitur de tertio modo</p>
   <p>Capitulum 5</p>
   <p>P1 13v, B 58 a (2-10)</p>
   <p>Tertius modus, ut dictum, dicitur modus in ultra mensuram. Notandum
      quia, sicut in primo modo et in secundo omnes longae notae sunt duorum temporum, ita
      in isto
      tertio modo omnes longae sunt trium temporum. Tertius modus, ut supradictum est, procedit
      ex
      una longa et duabus brevibus et una longa per ordinem et per aequipollentiam usque
      ad
      finem.</p>
   <p>Aequipollentia enim intelligenda est in omnibus modis. Aequipollentia
      dico ut, si non sequantur post unam longam duae breves per ordinem, accipiatur illud
      quod
      loco duarum brevium invenitur, quia quandoque pro duabus brevibus ponuntur tres breves
      vel
      quatuor. Vel si post duas breves non sequatur longa trium temporum, accipiatur
      suum aequipollens, quia aliquando pro una longa trium temporum ponitur brevis et longa,
      quae
      valent unam longam.</p>
   <p>In isto tertio modo talis datur regula: quod quando nos habemus
      multitudinem brevium, illa quae plus appropinquat fini dicitur longior proferri. Ergo
      de
      duabus brevibus prima est unius temporis, reliqua vero duorum. Si vero tres vel quatuor
      inveniantur pro duabus brevibus, ultima valet duo tempora et totum residuum non valet
      nisi
      unum.</p>
   <p>Pausa est tanta quanta est penultima; est longa trium temporum: ergo
      pausa longa trium temporum.</p>
   <p>Sequitur de quinto modo</p>
   <p>Capitulum 6</p>
   <p>P1 13v, B 58v a</p>
   <p>Quintus modus procedit ex omnibus longis, ut dictum est supra, et
      dicitur modus in ultra mensuram sicut tertius. In quinto modo omnes longae sunt trium
      temporum, sicut in tertio.</p>
   <p>Sequitur de convenientia modorum</p>
   <p>Capitulum 7</p>
   <p>P1 13v, B 55v b (7-10)</p>
   <p>Et est sciendum quod primus modus, qui procedit ex una longa et altera,
      convenientiam habet cum quinto, qui procedit ex omnibus longis. Quia aliquando in
      uno
      motello post omnes longas sequitur immediate una longa et altera brevis, et sic de
      duobus
      modis fit unus per aequipollentiam et per convenientiam talem.</p>
   <p>Secundus modus convenientiam habet cum tertio, quia post unam longam in tertio
      modo sive post duas breves, potest sequi immediate una brevis et altera longa. Et
      sic de
      tertio modo et de secundo potest fieri unus modus per aequipollentiam et per convenientiam
      talem.</p>
   <p>Similiter tertius modus et quintus conveniunt in hoc, quod post unam
      longam in quinto modo possunt sequi duae breves de tertio; et e converso, post duas
      breves
      de tertio potest sequi una longa de quinto. Et sic per aequipollentiam et in convenientiam
      talem, de tertio modo et quinto potest fieri unus modus.</p>
   <p>Notandum est quod motellus, cuiuscunque modi sit, debet iudicari de
      eodem modo de quo est tenor. Et ratio est quia tenor est fundamentum motelli et dignior
      pars, et a digniori et nobiliori debet res denominari. Si ergo motellus est de primo
      modo,
      sicut BONE COMPAIGNIE et O QUAM SANCTA et multi alii, et tenor est de quinto modo, motellus debet iudicari de quinto. Quia una longa et una brevis in motello
      aequipollent uni longae in tenore, quia quaelibet longa in tenore valet unam longam
      et unam
      brevem per regulam supradictam in primo modo: longa ante, et cetera.</p>
   <p>Sequitur de proprietatibus figurarum</p>
   <p>Capitulum 8</p>
   <p>P1 13v, B 56v a (2-5)</p>
   <p>Omnis figura sive omnis nota, quod idem est, aut est brevis aut longa.
      De longis triplex est differentia. Quaedam est longa duorum, quaedam trium, quaedam
      sex
      temporum. Figura continens in se duo tempora, proprietas sua est quod habeat tractum
      a parte
      dextra, et talis tractus dicitur signum longitudinis suae, sicut hic:</p>
   <p>[L,L,L,L,L,L on staff1]</p>
   <p>Figura continens in se tria tempora, proprietas sua est quod habeat
      tractum a parte dextra sicut prius, ut hic:</p>
   <p>[L,L,L,L,L on staff1]</p>
   <p>Figura continens in se sex tempora sive duas longas debet esse latior quam sit
      longa cum cauda, ut hic:</p>
   <p>[MX,MX,MX,MX,MX on staff1]</p>
   <p>De brevibus triplex est differentia. Quaedam est recta brevis continens
      unum tempus, et scribitur tali modo:</p>
   <p>[CSM36:25,1] </p>
   <p>Quaedam semibrevis continens in se dimidium tempus, et scribitur
      sic:</p>
   <p>[CSM36:25,2]</p>
   <p>Quaedam plica brevis descendendo, ut hic:</p>
   <p>[Bcdsn,Bcdsn,Bcdsn,Bcdsn on staff1]</p>
   <p>Quaedam plica brevis ascendendo, ut hic:</p>
   <p>[Bcssnpsdx,Bcssnpsdx,Bcssnpsdx on staff1]</p>
   <p>Proprietas rectae brevis et semibrevis est quod non habeant aliquem
      tractum. Proprietas plicarum brevium, tam ascendendo quam descendendo, est quod habeant
      tractum breviorem a dextra quam a sinistra. Proprietas plicarum longarum, tam ascendendo
      quam descendendo, est quod habeant tractum longiorem a dextra quam a sinistra.</p>
   <p>[Bpdsncddx,Bpdsncddx,Bpdsncddx,Bpssncsdx,Bpssncsdx,Bpssncsdx on
      staff2]</p>
   <p>Sequitur de proprietatibus ligaturarum</p>
   <p>Capitulum 9</p>
   <p>P1 14, B 56v b (12-15)</p>
   <p>Quaedam est ligaturarum duarum, quaedam trium, quaedam quatuor, quaedam
      quinque. Et primo videamus de ligatura duarum. Notandum quod quaedam ligantur ascendendo,
      quaedam descendendo. Illa ligatura dicitur ascendere cuiuus secundus punctus altior
      est quam
      primus. Illa ligatura dicitur descendere cuius secundus punctus inferior est quam
      sit
      primus.</p>
   <p>Proprietas ligaturae duarum ascendendo est quod nullum habeat tractum,
      ut hic:</p>
   <p>[Lig2art,Lig2art,Lig2art on staff2]</p>
   <p>Proprietas ligaturae trium descendendo est quod habeat tractum a parte
      sinistra, ut hic:</p>
   <p>[Lig3cdsndd on staff3]</p>
   <p>De quatuor ligatis, quaedam ligantur ascendendo, quaedam
      descendendo.</p>
   <p>Proprietas ligaturae ascendendo est quod nullum habeat tractum, et scribitur
      in hunc modum:</p>
   <p>[Lig4aaa on staff3]</p>
   <p>Proprietas ligaturae quatuor descendendo est quod habeat tractum a
      parte sinistra, ut hic:</p>
   <p>[Lig4cdsnddd on staff2]</p>
   <p>Proprietas ligaturae quinque est quod habeat tractum super caput
      positum, tam ascendendo quam descendendo, ut hic:</p>
   <p>[Lig5cssndddd,r,Lig5cssnaaaart on staff3]</p>
   <p>Et sciendum quod omnis ligatura excedens tres ligatas debet reduci ad
      tres ligatas, a verbi gratia: de tribus ligatis, ultima nota valet unam
      longam, et prima est longa et altera brevis. Similiter de quatuor ligatis, ultima
      nota valet
      unam longam et tres praecedentes valent longam et brevem; et sic quatuor ligatae reducuntur
      ad tres ligatas, scilicet tempus. Similiter est de quinque ligatis: ultima valet unam
      longam
      et totum residuum valet longam et brevem. Et sic ligatura quatuor vel quinque notarum,
      plurium si sint, reducuntur omnes ad tres ligatas, nec possunt plus valere secundum
      tempus
      quam tres ligatae.</p>
   <p>Sequitur de speciebus artis musicae</p>
   <p>Capitulum 10</p>
   <p>P1 14</p>
   <p>Et sciendum quod tredecim sunt species in musica: quarum prima dicitur
      unisonus, secunda dicitur semitonium, tertia dicitur tonus, quarta dicitur semiditonus,
      quinta dicitur dytonus, sexta dicitur dyatesseron, septima dicitur dyapente, octava
      dicitur
      dyapason, nona dicitur semitonium cum dyapente, decima dicitur tonus cum dyapente,
      undecima
      dicitur semidytonus cum dyapente, duodecima dicitur dytonus cum dyapente, tertia decima
      dicitur tritonus.</p>
   <p>Et quaeritur quare non dicitur dyatesseron super diapente, ut habeatur
      quatuordecim species sicut praecedentes species, scilicet semitonium, tonus, semyditonus
      et
      dytonus. Solutio: dyatesseron et dyapente continentur infra dyapason, et similiter
      omnes
      praecedentes species, et propter hoc non potest dici dyatesseron cum dyapente. Quia
      ex quo
      dyatesseron et dyapente perficiunt dyapason, superflue diceretur dyatessaron super
      dyapente.
      Unde bis repeteretur dyapason, et hoc est modo quare non dicitur dyatessaron cum
      dyapente.</p>
   <p>De speciebus singulis</p>
   <p>Capitulum 11</p>
   <p>P1 14</p>
   <p>Primo videndum est quid sit unisonus per diffinitionem, et postea unde
      dicatur. Unisonus est quicquid ponitur in eadem linea vel in eodem spatio, et dicitur
      ab
      unus, una, unum quasi unus sonus, quia de duobus prolatis fit unus sonus, ut hic:</p>
   <p>[CSM36:30,1]</p>
   <p>Secunda species est semitonium: per diffinitionem distantia inter duos
      unisonos quod secundum vocem hominis non potest dividi. Et dicitur a semi quod est
      dimidium,
      et sonus quasi continens in se dimidium tonum, sicut in hoc loco:</p>
   <p>[CSM36:30,2]</p>
   <p>Tertia species est tonus, et est tonus distantia inter duos unisonos
      continens in se duo semitonia, ut hic:</p>
   <p>[CSM36:30,3]</p>
   <p>Quarta species est semiditonus, et est semidytonus distantia inter duos
      unisonos continens in se tonum cum dimidio. Et dicitur a semi quod est dimidium et
      dytonus,
      quasi tonus et dimidius, ut hic:</p>
   <p>[CSM36:31,1]</p>
   <p>Quinta species est dytonus, et est dytonus distantia inter duos
      unisonos continens in se duos tonos et tres voces. Et dicitur a dya quod est de et
      tonus,
      quasi de duobus tonis, ut hic:</p>
   <p>[CSM36:31,2]</p>
   <p>Sexta species est dyatesseron, et est dyatesseron distantia inter duos
      unisonos continens in se duos tonos cum dimidio. Et dicitur a dia quod est de et tessaron
      quod est quatuor, quasi de quatuor vocibus, sicut hic:</p>
   <p>[CSM36:31,3]</p>
   <p>Septima species est dyapente, et est dyapente distantia inter duos
      unisonos continens in se tres tonos cum dimidio. Et dicitur a dya quod est de et penta
      quod
      est quinque, quasi de quinque vocibus, ut hic:</p>
   <p>[CSM36:31,4]</p>
   <p>Octava species est dyapason, quae est distantia inter duos unisonos continens
      in se sex tonos. Et dicitur a dya quod est de et pason quod est totum, quasi continens
      in se
      totum quod praedictum est, id est omnes praedictas species, sicut in hoc exemplo:</p>
   <p>[CSM36:32,1]</p>
   <p>Nona species est semitonium cum dyapente, et est distantia inter duos
      unisonos continens in se quatuor tonos et sex voces, ut hic:</p>
   <p>[CSM36:32,2]</p>
   <p>Decima species est tonus cum dyapente, et est distantia inter duos
      unisonos continens in se quatuor tonos cum dimidio et sex voces, ut praesenti exemplo:</p>
   <p>[CSM36:32,3]</p>
   <p>Undecima species est semidytonus cum dyapente, qui est distantia inter duos
      unisonos continens in se quinque tonos et septem voces, ut hic:</p>
   <p>[CSM36:33,1]</p>
   <p>Duodecima species est ditonus cum dyapente, et est distantia inter duos
      unisonos continens in se quinque tonos cum dimidio et septem voces, ut hic:</p>
   <p>[CSM36:33,2]</p>
   <p>Tertia decima species et ultima est tritonus, qui est distantia inter
      duos unisonos continens in se quatuor voces. Et dicitur a tris quod est tres et tonus,
      quasi
      habens tres tonos.</p>
   <p>[CSM36:33,3]</p>
   <p>Et notandum quod unisonus, semidytonus, dytonus, dyatesseron, dyapente
      et dyapason sunt magis necessariae species quam aliae, quia omnis discantus se
      habet cum tenore suo in aliqua istarum consonantiarum.</p>
   <p>Notandum est quod unisonus et dyapason sunt consonantiae perfectae,
      dytonus et semidytonus sunt inperfectae, dyatesseron et dyapente dicuntur mediae.</p>
   <p>De tonis</p>
   <p>Capitulum 12</p>
   <p>P1 14v</p>
   <p>Tonus est generalis regula qui de omni cantu in fine diiudicat, non in
      principio, quia per principium non cognoscuntur veraciter antiphonae nec responsoria.
      Unde
      finis iudicium est cuiuslibet toni.</p>
   <p>Videamus ergo quot fines sunt in quibus omnis cantus finitur. Notandum
      est quod quatuor sunt fines principales in quibus omnis cantus debet finiri, scilicet:
      d, e,
      f, g. In istis quatuor litteris naturaliter debet reduci omnis cantus. Item sunt duo
      fines
      collaterales in quibus quartus et quintus et sextus aliquando terminantur, scilicet
      in a in
      regula et in c in regula.</p>
   <p>Redeamus ad principales fines. Si ergo antiphona terminetur in d
      regula, et Seculorum incipiat in a in regula, primi toni est; item si in d, et Seculorum
      in
      f in regula incipiat, secundi toni est. Si antiphona terminetur in e in spatio et
      Seculorum
      in c in regula, tertii toni; item si in e, et Seculorum in a in regula, quarti toni
      est. Si
      antiphona terminetur in f, et Seculorum incipiat in c in regula, quinti toni est;
      item si in
      f, Seculorum in a, sexti toni erit. Si antiphona terminetur in g, et Seculorum incipiat
      in d
      in spatio, septimi toni erit; si in g, et Seculorum in c in regula, octavi toni.</p>
   <p>Dictum est de principalibus finibus, dicendum est de collateralibus, scilicet
      a in regula et c in spatio. Si ergo antiphona terminetur in a in regula per b rotundum,
      et
      Seculorum incipiat in d in spatio, quarti toni erit; et talis tonus reducitur in e
      in
      spatio. Si antiphona terminetur in c in regula, aut quinti aut sexti toni erit. Si
      in c, et
      Seculorum incipiat in g in regula, quinti toni erit. Item si in c in regula, et Seculorum
      in
      e in regula, sexti toni erit. Sciendum est quod isti duo fines collaterales debent
      reduci ad
      principales, videlicet a in regula in e in spatio, et c in regula in f in regula.</p>
   <p>Finis.</p>
</div>
</main>

</body>
</html>

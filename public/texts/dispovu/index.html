<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Discantus positio vulgaris.</p>
   <p>Viso igitur, quid sit discantus, quaedam praecognitiones sunt
      videndae. Est autem discantus diversus consonus cantus. Scire etiam oportet, quid
      sit sonus
      et quot sunt soni, quid mensurabile et quid ultra mensuram, quid ligatura et quomodo
      habeat
      proferri, quid consonantia et quid dissonantia.</p>
   <p>Sonus est duarum vocum vel plurium in eodem puncto vel in diversis
      conjunctio. Soni sunt IX, scilicet unisonus, semitonium, tonus etc.</p>
   <p>Mensurabile est, quod mensura unius temporis vel plurium mensuratur.
      Ultra mensuram sunt, quae minus quam uno tempore et ampliori quam duobus mensurantur,
      ut
      semibreves, quae sic figurantur: [S,S,S] et longa, quam longa subsequitur. Habet enim
      tria
      tempora, ut hic: [L,L,L]</p>
   <p>Ligatura est plurium notarum invicem [129a] conjunctarum ligatio, quae
      quidem in unisono fieri non debet. Ligantur enim notae duae et duae, tres et quatuor,
      de
      quibus talis datur regula:</p>
   <p>Quandocumque duae notae ligantur in discantu, prima est brevis,
      secunda longa, nisi prima grossior sit secunda, ut hic: [Lig2MXart], quando autem
      tres, si
      pausa praecedit, prima est longa, secunda brevis tertia longa; si nota longa praecedit,
      primae duae sunt breves, tertia longa. Quam si nota longa sequitur, tertia erit longior
      longa. Si vero quatuor ligatae fuerint, omnes sunt breves. Quodsi plures quam quatuor
      fuerint, tunc quasi regulis non subjacent, sed ad placitum proferuntur. Quae etiam
      ad
      organum et conductum pertinent singulariter.</p>
   <p>Item consonantia est diversarum vocum in eodem sono vel in pluribus
      concordia. Inter concordantias autem tres sunt ceteris meliores, scilicet unisonus,
      diapente
      et diapason. Ceteri vero modi magis sunt dissonantiae quam consonantiae, tamen secundum
      magis et minus. Unde major videtur dissonantia in tono quam in aliquo alio modo.</p>
   <p>Praeterea notandum, quod omnes notae planae musicae sunt longae et
      ultra mensuram, eo quod mensuram trium temporum continent. Omnes autem notae discantus
      sunt
      mensurabiles per directam brevem et directam [129b] longam. Unde sequitur,
      quod super quamlibet notam firmi cantus ad minus duae notae, longa scilicet et brevis
      vel
      aliquid his aequipollens, ut quatuor breves vel tres cum plica brevi proferri debent.
      Quae
      etiam convenire debent in aliqua dictarum trium consonantiarum.</p>
   <p>Sic autem ascendere et descendere debet discantus: Omnis enim cantus
      ascendit vel descendit per aliquem dictorum IX modorum, vel facit unisonum.</p>
   <p>Sciendum insuper, quod omnes notae impares, hae quae consonant, melius
      consonant, quae vero dissonant, minus dissonant quam pares. Unde si ascendat vel descendat
      de quinta in unisonum, per tertiam debet ascendere vel descendere. Verbi gratia, si
      firmus
      cantus habeat duas notas unisonas in quacumque clavi, puta in F gravi, et discantus
      cum
      prima illarum sit in quinta, puta in c acuto, velitque descendere in unisonum cum
      secunda,
      per tertiam, id est per a acutum, debet descendere et e converso ascendere. Si vero
      super
      easdem duas notas unisonas de diapason descendat in diapente, puta de f acuto in c
      acutum,
      per tertiam a diapente, id est per e acutum, debet descendere et e converso de diapente
      in
      diapason.</p>
   <p>Item si firmus cantus ascendat per semitonium, puta de E gravi in F
      grave, et discantus sit in [130a] diapason, puta in e acuto, descendat in ditonum
      per
      secundam a dupla et habebit diapente. Si autem e converso descendat per semitonium
      et
      discantus sit in diapente, e converso in ditonum debet ascendere, ut habeat diapason.</p>
   <p>Item si ascendat per tonum, puta de C in D, et discantus sit in
      diapason, in semiditonum per secundam debet descendere, et e converso discantus ascendat
      si
      cantus per tonum descendat.</p>
   <p>Item si ascendat per semiditonum, tunc per tonum descendat, et e converso, si
      per semiditonum cantus descendat.</p>
   <p>Item si ascendat per ditonum, descendat per semitonium, si descendat,
      e converso ascendat.</p>
   <p>Item si ascendat cantus per diatesseron, stet discantus in eadem, et
      eodem modo, si descendat.</p>
   <p>Item si firmus cantus ascendit in diapente discantu exeunte in
      diapason, ascendat et ipse discantus tonum vel descendat diapason, si vero descendat,
      tunc e
      converso ascendat.</p>
   <p>Item si per semitonium cum diapente ascendat, tunc et ipse in
      semiditonum per secundam ascendit, vel duplex diatesseron descendat. Si vero descendat,
      tunc
      e converso descendat quantum ad semiditonum et ascendat quantum ad duplex diatesseron.</p>
   <p>Item si ascendat per tonum cum diapente, tunc et ipse ascendat per
      secundam in ditonum vel duplex diatesseron descendat. Si vero descendat, [130b] tunc
      e
      converso descendat quantum ad ditonum et ascendat quantum ad duplex diatesseron.</p>
   <p>Item si ascendat per duplex diatesseron, tunc descendat per tonum cum
      diapente, et e converso ascendat, si descendat.</p>
   <p>Item si ascendat per diapason, tunc discantus in diapente descendat,
      et e converso ascendat, si cantus descendat.</p>
   <p>Quibus visis et memoriae commendatis totam discantandi artem habere
      poterit arte usui applicata.</p>
   <p>Discantus vero alius pure discantus, alius organum. Quod est duplex,
      scilicet organum duplex et quod pure organum dicitur.</p>
   <p>Item alius conductus, alius mothetus et alius est ochetus.</p>
   <p>Discantus ipse est idem in prosis sed diversus in notis consonus
      cantus, sicut cum aliquis cantus ecclesiasticus in quinta, octava et duodecima
      discantatur.</p>
   <p>Duplex organum est idem in prosis non autem in notis, eo quod ductae longae
      sunt in tenore, in discantu vero duplex et a primo diversus consonus cantus.</p>
   <p>Pure organum est, quando cuilibet notae de plano cantu ultra mensuram
      existenti correspondent de discantu duae notae, longa scilicet et brevis vel his aliquid
      aequipollens, ut superius est ostensum.</p>
   <p>Conductus autem est super unum metrum multiplex consonans cantus, qui
      etiam secundarias [131a] recipit consonantias.</p>
   <p>Mothetus vero est super determinatas notas firmi cantus mensuratas,
      sive ultra mensuram diversus in notis, diversus in prosis multiplex consonans cantus.
      Cujus
      quidem modi sunt VI, primus scilicet constans ex una longa et alia brevi, secundus
      ex una
      brevi et alia longa, tertius ex una longa et duabus brevibus, quartus ex duabus brevibus
      et
      una longa, quintus ex omnibus longis, sextus autem ex omnibus brevibus et semibrevibus.
      De
      quibus in comparatione ad tenores tales dantur regulae:</p>
   <p>Et primo de primo modo. Cujus quidem tenor aliquando concordat cum
      motheto in notis, sicut hic: Virgo decus castitatis, et tunc semper nota longa de
      motheto
      notae longae correspondet de tenore et brevis brevi et e converso. Pausa vero utriusque
      valet unam brevem, nisi simul pauset uterque cum tripla, et tunc pausae cantus ecclesiastici
      tenentur ad placitum. Aliquando vero tenor constat ex notis omnibus longis, sicut
      tenor
      motheti: O Maria, maris stella, et tunc semper nota longa cum brevi de motheto uni
      tantum
      notae longae de tenore correspondet et e converso. Pausa vero utriusque est longa,
      nisi
      simul cum tripla pauset uterque, et tunc sicut prius.</p>
   <p>Item secundi modi tenor aliquanda cum motheto [131b] convenit in
      notis, sicut hic in parte: In omni fratre tuo sum et Gaude chorus omnium. Aliquando
      vero disconvenit constans scilicet ex omnibus longis, et tunc semper totum primo
      modo fit oppositum. In pausis tamen utrisque conveniunt.</p>
   <p>Similiter et tertii modi tenor cum convenit cum motheto, sicut hic: O
      natio nephandi generis, tunc semper singulae longae notae de motheto singulis notis
      de
      tenore, et breves brevibus correspondent. Cum vero tenor constat ex notis omnibus
      longis,
      sicut hic: O Maria, beata genitrix, tunc semper una longa nota de tenore valet aliam
      longam
      de motheto, sequens longa de tenore duas breves de motheto et e converso. Quid etiam
      pausae
      valere debent, nisi simul cum tripla pauset uterque, et tunc sicut et antea.</p>
   <p>Quartus vero modus, sive cum tenore in notis conveniat sive non, et
      etiam in pausis, totum tertio tenet oppositum.</p>
   <p>Quintus vero et sextus modus disconvenientes et etiam cum tenuris
      convenientes in pausis et in triplis etiam aliorum modorum qualiter concordari debeant,
      potest colligi ex jam dictis.</p>
   <p>Item ochetus est super tenorem uniuscujusque modi mothetorum absque
      prosa diversus et consonus cantus.</p>
   <p>Haec est prima positio. Qua quia quaedam nationes utuntur communiter,
      et quia antiquior est omnibus, vulgarem [132a] esse diximus. Sed quoniam defectuosa
      est,
      ideo positionem, quae Johannis de Garlandia est, subvectimus.</p>
</div>
</main>

</body>
</html>

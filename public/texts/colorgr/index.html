<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Diaphoniam seu organum constat (!) ex diatessaron symphonia naturaliter
      derivari. Diatessaron autem est per quartanas regiones suavis vocum commixtio. Ergo
      ex hac
      conlatione una quidem principali lege producitur, ut in quartanis locis vox voci resultet,
      altera autem ut in plerisque particulis ad finem sese voces diversae conjungant, videlicet
      ubi colon (Ms. cola) in finali rectore consistit vel in lateralibus ejus id est in
      subsecundo ipsius aut in supersecundo. Verum ut in finalitatibus vox ad vocem apte
      convenire
      possit, tertia quoque lex accedit quatinus ubi colon vel commatis positio ad finalem
      usque
      rectorem descendit seu in alium ex praedictis lateralibus suis, organum inferius descendere
      non possit quam in illum usque sonum, qui a finali rectore fuerit subsecundus. Unde
      fit ut
      plerumque hec lex tertia primae legi obviet et hoc obstante limite organum non semper
      quartanas regiones obtineat. Praeterea organum tres sibi sedes constituit, ut sit
      organum
      medium, organum superius, organum inferius. Medium vocatur organum, quod moratur circa
      finalem rectorem; organum superius quod circa socialem ejus superiorem, organum inferius,
      quod circa socialem ejus inferiorem. Constant singula autem organa eodem legum jure.
      Est
      interdum ubi deficientibus naturalibus spaciis tertiana et secundana etiam conlatione
      per
      quaedam membra abusivum organum ponimus. Poscit autem semper organum diligenti et
      modesta
      morositate fieri et honestissime sacris canticis adhibetur.</p>
</div>
</main>

</body>
</html>

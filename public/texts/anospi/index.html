<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[AMW35:57; text: Diapente et diatesseron Simphonie et intense et remisse
      pariter consonantiam diapason in modulatione consona reddunt. Ecce modus Primus Sic
      noscitur
      atque Secundus Accipitur Tritus sic Qvartus et ipse Probatur Qvintus adest Ecce Sextus
      sic
      creditur Esse Septimus armoniam Tenet hanc Octauus Et istam] </p>
   <p>Text 1: fol. 5r</p>
   <p>De Guidonis musica. Omnes autenti quinto loco a se principia seu fines
      distinctionum mittunt. Deuterus uero sexto loco. Plage uero aliae quarto, aliae tercio
      loco.
      Plagis proti et (?) plagis triti tercio loco. Plagis deuteri et tetrardi quarto. Cum
      autem
      unusquisque sonus duos tropos contineat, id est autenticum et plagalem, non possunt
      discerni, nisi per diapason et diapente. Autenti siquidem diapason super se continent,
      tonum
      sub se. Plage autem in utroque latere diapente continent. Excipitur quod autentus
      tritus et
      autentus deuterus sub se recipiunt aliquando binas aliquando ternas uoces, interdum
      quartas.
      Sed hic addendum, quod autenti non tantum unum diapason intendendo recipiunt, quae
      octo
      uocibus constat, sed eciam ad nonam decimamue progrediunt. Ac propterea et plagis
      licebit
      usque ad sextam semet intendere. Deponendo autem semitonium sibi suppositum plagae
      aut
      autenti uix aut numquam transcendunt, nisi proti plagis et tetrardi. Deuterus uero
      autentus
      usque ad suppositum semitonium et tritus deponuntur.</p>
   <p>Text 2: fol. 5r</p>
   <p>Incipit interrogatio. Discipulus. Diapason quid est? Magister. Diapason
      est quaelibet uox grauis cum acuta resonans unice. Discipulus. Vnde dicitur? Magister.
      Diapason dicitur de omnibus. Discipulus. Quomodo de omnibus? Magister. Quia in omnibus
      uocibus ualet fieri. Siue dicitur, quod contineat omnes uoces infra suam pronunciationem.
      Discipulus. Quomodo uoces omnes continet? Magister. Quia, cum septem sint uoces graues
      et
      septem acutae, quam uocem ex grauibus recipit, eandem et de acutis, et iccirco septem
      infra
      ipsum continentur uoces. Verbi gratia: Sicut in diebus primus et octauus similes sunt,
      ita
      in diapason. Discipulus. Quibus modis dissimilibus constat? Magister. Septem. Discipulus.
      Quomodo? Magister. Quia diximus septem dissimiles uoces, in quibus omnibus fieri ualet.
      Discipulus. Diapente quid est? Magister. Vox quelibet alicui uoci coniuncta a se differenti
      quinto loco. Discipulus. Quot modis fieri ualet? Magister. Quatuor dissimilibus. Discipulus.
      Primus modus qualis est? Magister. Cum fit per continuum ditonum, semitonium et tonum;
      et
      fit talis in tercia et septima uoce. Discipulus. Secundus quomodo? Magister. Cum extruitur
      per tonum, semitonium et ditonum, ut in prima et quarta uoce. Discipulus
      Tercius quomodo? Magister. Cum fit per semitonium et tres continuos tonos, ut est
      in quinta
      uoce. Discipulus. Quartus quomodo? Magister. Cum fit tribus continuis tonis et semitonio,
      ut
      in uoce sexta. Discipulus. Diatesseron quid est? Magister. Pronunciatio quae constat
      ex
      graui et acuto diferentibus a se quarto loco. Discipulus. Quibus modis dicitur diatesseron?
      Magister. Tribus. Discipulus. Quibus? Magister. Cum fit ditono et semitonio, ut in
      tercia et
      sexta et septima uoce. Secundus cum fit per tonum, semitonium et tonum. Tercius cum
      fit per
      semitonium et continuum ditonum. Discipulus. Ditonus quid est? Magister. Spacium quod
      constat ex duobus tonis. Discipulus. Quot modis fit? Magister. Tantum duobus. Discipulus.
      Semiditonus quid est? Magister. Spacium quod sumit legitimam magnitudinem toni et
      residuum
      equalium partium. Discipulus. Quibus modis constat? Magister. Duobus. Discipulus.
      Tonus quid
      est? Magister. Tonus est spacii legitima magnitudo distans a sono in sonum. Discipulus.
      Vnde
      dicitur? Magister. Ab intonando uel ab augendo. Discipulus. Quot modis fieri ualet?
      Magister. Tribus. Discipulus. Quibus? Magister. Cum a trito inchoans tenditur in tetrardum
      uel a tetrardo in protum seu a proto in deuterum. Discipulus. Semitonium quid est?
      Magister.
      Residuum quod sumitur ex equalibus partibus. Discipulus. Vnde dicitur? Magister. Non
      quod
      sit medius tonus, sed quod non sit plenus tonus. Discipulus. Quot modis fit? Magister.
      Tantum uno. Ceptus in deutero finitur in trito. Discipulus. Quot species accidunt
      unicuique
      motui? Magister. Duae. Discipulus. Quae? Magister. Copulatiua et disiunctiua. Discipulus.
      Que est copulatiua? Magister. Que una pronuntiatione grauem et acutam coniungit uocem.
      Discipulus. Disiunctiua que est? Magister. Que non solum grauem acutamque disiungit,
      sed
      etiam unam eandemque principio et fine distinctionum, parcium atque sillabarum.</p>
   <p>Text 3: fol. 70r-70v.</p>
   <p>QVALITER METIATVR MONOCORDUS. Si uis metiri monocordum, ita metieris:
      Primum parcieris illum in quatuor partes. Postea in tres. Hoc facto summes quartam
      partem
      prime diuisionis et partieris eam in octo et cum eadem mensura progredieris ultra,
      et
      occurret tibi tonus, ibique pones metam. Et iterum ab initio parciens in octo usque
      ad metam
      illam et eandem mensuram progredieris ultra, et ecce duos tonos semitonio ocurrente
      a tercia
      parte et meta eadem, et hucusque diatesseron. Rursus ipsam metam deserens ab initio
      regule
      incipies metiri in octo usque ad terciam partem prius actam, in qua semitonium
      finitur, et eandem mensuram ultra progredieris, et tonum habebis. Iterum metieris
      ab initio
      usque ad eandem metam in octo et eandem nonam mensuram progredieris ultra, et obuiabit
      tibi
      tonus. Tunc semitonium ita facies: Ab initio regule usque ad id loci, ubi finitur
      tonus,
      diatesseron simphonie terciam partem tocius regule metieris in tria et eandem mensuram
      progredieris ultra, et ibi semitonium constitues, quod semitonium ita recte esse productum
      probabis. Ab initio regule metieris terciam partem maiorem in tria et eadem mensura
      in
      quartum progrediens locum semitonio finem dabit, ultro se dante tono in mese terminato,
      et
      habebis diapente simphoniam et unam diapason melodiam. Iterum diuides a principio
      usque ad
      mese in octo et eadem progrediente ultra mensura eficies tonum, ibique metam pones.
      Et ab
      initio similiter partieris usque ad metam illam in octo et eandem ultra progredieris
      mensuram, et ecce a mese duos tonos facto semitonio a tercia parte, hucusque diatesseron.
      Tunc usque ad terciam partem, in qua semitonium finitur, ab initio mensurabis in octo
      et
      eadem mensura ultra progrediente tonum efficies. Et rursum ab initio usque ad id loci
      in
      octo diuides et eadem mensura ultra progrediente tonum habebis, atque tunc semitonium
      ita
      facies: Ab initio regulam diuides usque ad terciam partem, que prius facta est et
      que
      dicitur ypate meson, in tria. Et eadem mensura ascendente in quartum locum semitonium
      facies, et habebis ultimum tonum diapente simphoniae et alteram diapason.</p>
   <p>Nachtrag: Sed quia tocius regule diatonice ordo discurrit per quinque
      tetracordorum genera deliberatione Boecii, quintum quod superest qua mensura proueniat
      aperiamus ratione sequenti. A quarto tono siue a quinta post primam corda uersum superius
      spacium diuides in octo harumque octaua finem dante tono superpones directim ad sextam,
      ibique pones metam. Rursus ab inicio usque ad metam illam parcieris in octo, eritque
      sesquioctaua toni terminacio obuiante a mese semitonio. Et si ita mensus diligenter
      fueris,
      tocius artis musice racio non te latebit.</p>
   <p>Nachtrag: A secundo tono secundi tetracordi uersum spacium parcieris in
      octo et superposita octaua inuenies semitonium ad mese coniunctum. Et cum
      isto tono et altero antecedente, interiecto super secundo tetracordo spacio paruissimo,
      reperies quintum tetracordum cum semitonio ad mesen coniuncto.</p>
   <p>Text 4: fol. 70v</p>
   <p>De Enquiriadis monocordi diuisione. Enquiridiadis (sic!) namque
      monocordi dimensionem si uelis nosse, primum necesse est diuidas totum monocordum
      in quatuor
      equas partes. Deinde quarta superiori parte in nouem diuisa designatur tonus in octaua.
      A
      quo quidem tono nouem similiter emensis spaciis denotatur alter in octaua tonus. Item
      ab
      isto loco nouem superius similiter collectis inuenitur tercius in octaua tonus. Tribus
      namque compertis tonis ad semitonium constituendum a secundo tono siue a secunda post
      primam
      corda uersum superius spacium tripartiatur terciaque pars superaddatur, et ita facillime
      semitonium pernotatur. A quo quidem semitonio usque ad terminum superius ultimum in
      octo
      partes fiat diuisio harumque octaua huic semitonio superponatur signeturque tonus
      de secundo
      tetracordo. Simili quoque modo cum sesquioctaua, ut in Boecio, proporcione duos qui
      restant
      designabis de secundo tetracordo tonos et cum sesquitercia proporcione semitonium,
      quod
      quidem semitonium in hoc monocordi genere a secundo semper, ut diximus superius,
      constituitur tono. Similis omnino est ratio et regula de ceteris duobus tetracordis.
      Hoc
      uero necesse est retineas, quod in unoquoque tetracordo tres tonos et semitonium constituas
      remanente in ultimo tono.</p>
</div>
</main>

</body>
</html>

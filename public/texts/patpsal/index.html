<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Instituta patrum de modo psallendi sive cantandi.</p>
   <p>Sancti Patres nostri antiqui docuerunt et instituerunt subditos suos,
      praecipientes eis hunc ritum modulandi servare, talemque formam cantandi sive psallendi
      in
      Choris suis tenere, per hanc asserentes et affirmantes Deo gratum esse, et placere
      sacrificium laudis nostrae; Angelis vero acceptabile et iocundum, omnibus hominibus
      intuentibus et audientibus delectabile et aedificatorium, generans devotionem et
      compunctionem, et suscitans animum ad indagandum Scripturarum intellectum, et erigens
      mentem
      ad contemplandum ea, quae super se sunt, coelestia ac divina. Nam in Choris ubi plures
      magistri volunt esse, aliquis forsan propter religiositatem suam, alius propter
      praelationem, alius propter vocis sonoritatem, alius putans se aliquem esse, ut videatur
      et
      audiatur, et nullus istorum nec modum potest habere, aut nescit, et forte nec scientiam
      habet. Unde necesse est ut error oriatur, fomes discordiae morum et vocum; et
      non solum ipsi inter se intus non bene aemulantes turbantur, verum etiam hi, qui foris
      sunt,
      audientes scandalizantur; et ubi Deum deberent laudare, potius ibi diiudicentur ad
      invicem
      mordere et certare. Quicumque ergo in Choro discordiam et errorem subministrat et
      nutrit,
      sive Praelatus sit an subditus, sciat se graviter delinquere in Deum et Angelos et
      homines,
      seu vera an vana modulatione hoc faciat. Huic nequitiae obviantes, statuimus, que
      subiungimus, et ea sollicite observanda mandamus.</p>
   <p>Tres ordines melodiae in tribus distinctionibus temporum habeamus,
      verbi gratia, in praecipuis Solempnitatibus, toto corde et ore omnique affectu devotionis;
      in Dominicis diebus et maioribus Festivitatibus sive Natalitiis Sanctorum (in quibus
      plebes
      laborant partim vel totaliter) multo remissius; privatis autem diebus ita psalmodia
      moduletur nocturnis horis, et cantus de die, ut omnes possint devote psallere et intente
      cantare sine strepitu vocis, cum affectu absque defectu.</p>
   <p>Omni tempore aestate vel hyeme, nocte ac die sollemni sive privato,
      Psalmodia semper pari voce, aequa lance, non nimis protrahatur; sed mediocri voce,
      non nimis
      velociter, sed rotunda, virili, viva et succincta voce psallatur: syllabas, verba,
      metrum in
      medio et in finem versus, id est initium, medium et finem, simul incipiamus, et pariter
      dimittamus. Punctum aequaliter teneant omnes. In omni textu Lectionis, Psalmodiae
      vel
      cantus, accentus sive concentus verborum (in quantum suppetit facultas) non negligatur,
      quia
      exinde permaxime redolet intellectus. Scire debet omnis Cantor, quod literae quae
      liquescunt
      in metrica arte, etiam in Neumis Musicae artis liquescunt.</p>
   <p>Ammonemus itaque, ut una aspiratione sive uno anhelitu usque ad
      punctum rithmice vel metrice psallamus: post medium metrum modica modulatione peracta,
      pausam bonam et competentem faciamus: facta pausa, quod de Versu restat, morosiori
      modulatione deponatur salvo Tono; sicque omnis modulatio Psalmodiae sive Cantus rotundetur
      et terminetur, ut finis inveniat suum exordium secundum illud: Rota volvitur ducendo,
      in
      suum pristinum reducitur volvendo. Nullus ante alios aut post, incipere in Versu vel
      cantu,
      verba cantata reiterare, vel nimis discorditer festinare, praesumptiori vel altiori,
      remissiori an graviori, id est, sursum vel iusum, tardiori vel velociori voce, aut
      post
      alios diutius protrahere, vel punctum tenere praesumat. Una qualitate cantemus, simul
      pausemus, semper auscultando. Si morose cantamus, longior pausa fiat; si propere,
      brevior:
      semper in Psalmodia punctus et pausa teneantur.</p>
   <p>Quomodo ergo Toni deponantur in finalibus propter diversos accentus,
      nunc dicendum est. Omnis enim Tonorum depositio in finalibus, mediis vel ultimis,
      non est
      secundum accentum verbi, sed secundum musicalem melodiam Toni facienda, sicut dicit
      Priscianus: Musica non subiacet regulis Donati, sicut nec divina Scriptura. Si
      vero convenerit in unum accentus et melodia, communiter deponantur; sin autem, iuxta
      melodiam Toni, cantus sive Psalmi terminentur. Nam in depositione fere omnium Tonorum,
      Musica in finalibus Versuum per melodiam subprimit syllabas, et accentus sophisticat,
      et hoc
      maxime in Psalmodia. Ideoque si Tonaliter finis Versuum deponitur, oportet ut saepius
      accentus infringatur eo modo, verbi gratia, ut sunt sex syllabae, Saeculorum Amen;
      ita sex
      conformentur notis Toni in depositione verborum et syllabarum. Ergo cum quidquid agitur
      pro
      Defunctis, totum flebili et remissiori debet fieri voce, ut nihil ibi resonent verba
      nisi
      devotum moerorem et humilitatem. In hymnis Te Deum laudamus, Gloria in excelsis, et
      Credo in
      unum, sic punctus et pausa fiant, ut intellectus discernatur, et mediocri voce decantentur.
      Dum Hymnos vel Responsoria sive Antiphonas seu Alleluia, Kyrie eleison, Sanctus an
      Agnus
      Dei, quaecunque pulchra, suavia ac dulcia et iocunde sonant, in his punctum bene
      discernendo, notulas decantemus, et in clausulis pausam faciendo, aliquantulum expectemus,
      et hoc maxime Festivis diebus. Caveamus etiam ne Neumas coniunctas nimia morositate
      ......
      vel disiunctas inepta velocitate coniungamus; sed concorditer pausam ad punctum habeamus;
      vel sequentias si cantamus sive alternatim sive una simul, concentu parili, voce consona
      finiatur. Jubilus vero dulci modulamine bene discretis neumis deponatur.</p>
   <p>Omnem igitur cantum sive Psalmodiam, si morose ac propere psallimus,
      semper cum facultate vocum et rotunde, suavi melodia peragamus. Responsoria vero et
      Antiphonas, Gradualia, Tractus, Alleluia, Offertoria et Communiones, omnemque gravem
      cantum,
      remissiori ac velociori processu persolvamus. Festivis namque diebus in omni cantu
      punctum
      et pausam non omittamus: privatis autem diebus sic psallamus ac cantemus, ut nullus
      tepidus
      aut desidiosus aliquam, astute cavillando, possit habere excusationem. Si duo simul
      cantent,
      syllabas et pausam ad punctum aequaliter incipiant et finiant, et descendat vox infirmiori
      fortior: si autem impares sint voces et dissonae, vilior mutetur, et sic parificentur.
      Solus
      quidquid cantet vel legat, mediocriter inchoet, et tali voce ut sine strepitu perficiat,
      et
      intellectui verba distribuat, ac Neumata dulci diaphonia symphoniace terminet, ut
      aedificentur audientes.</p>
   <p>Quicunque imponit Antiphonam vel Responsorium, Psalmum aut Hymnum,
      Introitum aut Graduale, Tractum sive Alleluia; seu quidquid incipit, duas vel tres
      syllabas
      an unam syllabam, et duas aut tres notulas imponat solus tractim, aliis tacentibus;
      et ab eo
      loco quo intonans dimisit, caeteri inchoent, subsequentes, non repetendo quod ille
      praecinuit. Similiter observetur, cum Cantor imponit aliquid vel reincipit, seu quemcumque
      cantum pronuntiat, Chorus concordi melo subsequatur voce unanimi. Caveat autem Cantor,
      ne
      unquam cantum mutet de voce in vocem, scilicet ut aliam incipiat, quam eam in
      qua incoeptus est cantus; quia valde indecens est in Musica, nisi tantum per Diapason,
      sive
      susum sive iusum.</p>
   <p>Haec de gremio sanctorum Patrum collegimus; quorum quidam hunc modum
      cantandi ab Angelis didicerunt, alii, Spiritu Sancto rimante in cordibus eorum, per
      contemplationem perceperunt. Quam formam si diligenti studio imitari conamur, erimus
      et nos
      psallentes Hymnis et Canticis spiritualibus, canentes Deo in cordibus nostris spiritu
      et
      mente. Qui ergo hanc regulam institutionis nostrae transgredi temere praesumpserit
      et
      violare, tam graviter puniatur, ut caeteri metum habeant, et emendentur. Histrioneas
      voces,
      garrulas, alpinas, sive montanas, tonitruantes, vel sibilantes, hinnientes velut vocalis
      asina, mugientes, seu balantes quasi pecora; sive foemineas, omnemque vocum falsitatem,
      iactantiam seu novitatem detestemur, et prohibeamus in Choris nostris; quia plus redolent
      vanitatem et stultitiam quam religionem; et non decent inter spiritales homines huiusmodi
      voces in praesentia Dei et Angelorum eius in terra sancta Sanctorum. Tales enim qui
      eiusmodi
      voces habent, et carent modo naturali, quia nec aliquando exercitati alicuius instrumenti
      musicalis artificio; et ideo aptam flexibilitatem vocis non valent habere ad Neumas.
      Ergo
      isti, cum sint incompositi moribus et voce, tamen sub obtentu Religionis praesumunt
      esse et
      videri Cantores et Rectores in Choris, cum non sciant, nec scire velint; propterea
      interdum
      subministrant discordiam et dissolutionem in Choris, et sustollunt ceteros: cum autem
      levitate nimia praecipitant cantum, aut gravitate inepta syllabas fantur, quasi qui
      trahat
      molarem lapidem ad montem sursum, et tamen in praeceps ruat semper deorsum; ideoque
      nullo
      moderamine contenti, non percipiunt subtilem dulcedinem intellectus, et raro perveniunt
      ad
      delectationem virtutum; multo magis nunquam aspirant ad speculandum divina mysteria,
      et ad
      rimandum secreta coelestia. Talium utique hominum vocibus, cum non sint bonae, Musica
      tamen
      scit eis bene uti in locis opportunis, quod illi ignorant, qui eas habent in arca
      sui
      pectoris.</p>
   <p>Nos igitur sic stemus in disciplina psallendi, ut secundum Regulam B.
      Benedicti Patris nostri mens nostra concordet voci, cantantes et psallentes in conspectu
      sanctae Trinitatis et sanctorum Angelorum, compuncti corde cum tremore, et in timore
      divino,
      devota mente, amore supernorum, spiritus ardore, intimo desiderio accensi, ut per
      verba quae
      pangimus, ad coelestia elevati, coelites effecti, arcana contemplantes, suavi animo,
      pura
      anima, iocunda spiritus gravitate, concordi levitate, dulci melodia, nectareo iubilo,
      organica voce, et ineffabili laetitia iubilemus Deo Creatori nostro; ut tandem inter
      Sanctos
      resuscitati, mereamur eum qui nos vocavit, in aeterno gaudio tripudiantes, laudare,
      ubi
      vivit et regnat per omnia saecula saeculorum. Amen.</p>
</div>
</main>

</body>
</html>

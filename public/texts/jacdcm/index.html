<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>TRACTATUS DE CONSONANTIIS MUSICALIBUS</p>
   <p>[13r in marg.] [DMA A/IXa:21; text: Tredecim consonantiae sunt quibus
      omnis ecclesiasticus cantus contexitur, scilicet: Unisonus, Semitonium, Tonus, Semiditonus,
      Ditonus, Diatessaron, Tritonus, Diapente, Semitonium cum diapente, Tonus cum diapente,
      Semiditonus cum diapente, Ditonus cum diapente, ultima Diapason, in se claudens omnes
      alias.
      Cumque tam paucis consonantiis tota vocum harmonia formetur, utilissimum est eas altae
      memoriae commendare nec prius ab huiusmodi studio quiescere donec vocum] </p>
   <p>[DMA A/IXa:22; text: intervallis, signis, lineis, spatiis, proprietatibus
      ceterisque ad musicam spectantibus cognitis harmoniae totius facillime queat quis
      comprehendere notitiam. Has igitur consonantias dulciter musicus commisceat componensque
      suos cantus incipiat primum tonum curratque ad novissimum.] </p>
   <p>[13va in marg.] Harum consonantiarum si ipsarum voces in eodem tempore
      proferantur, quaedam concordant aliaeque discordant. Est enim concordia duorum sonorum
      diversorum vel plurium in eodem tempore prolatorum se compatientium harmonia uniformiter
      suaviterque veniens ad auditum. Ex hac descriptione descriptio patet discordiae.
      Quanto igitur aliquae voces diversae simul prolatae magis se compatiuntur secundum
      auditum,
      tanto meliorem faciunt concordiam et quanto minus peiorem. Et ideo voces quae nullo
      modo
      possunt se compati apud auditum, sed quaelibet per se vult proferri, penitus discordant.
      Ideo vult Boethius in Musica sua quod non dicitur consonantia ut hic sumitur, aequaliter
      et
      univoce de suis speciebus, sed secundum prius et posterius.</p>
   <p>Concordantiarum tres sunt species: perfecta, imperfecta et media. Concordia
      perfecta dicitur quando plures voces simul prolatae ita se compatiuntur secundum auditum,
      quod vix valet inter eas distinguere; et continet sub se duas consonantias, scilicet
      unisonum et diapason. Unisonus est consonantia unius vocis a qua non fit progressio,
      nec
      ascendendo nec descendendo, sive a diversis proferatur sive ab eodem continuetur vel
      proteletur. Hanc vocat Boethius vocem sine intervallo prolatam, id est sine ascensu
      vel
      descensu. Fit autem haec consonantia in vocibus cuiuscumque clavis, exceptis
      .b.fa.[sqb].mi vocibus. || [13vb in marg.] Diapason est consonantia quae inter unisonos
      a
      qualibet littera ad sibi similem elevatur, sicut de .C. gravi in .C.faut ad .c. acutam
      in
      .c.solfaut; similiter est in aliis.</p>
   <p>Et dicitur a dia quod est "de", et pan quod est "totum" vel "omnis", et
      son quod est "sonus", quia in se continet omnes alios sonos ut tonum,
      semitonium, et sic de reliquis. Haec consonantia, ut vult Boethius, consistit in proportione
      dupla, quemadmodum octo se habent ad quattuor, et includit in se quinque tonos perfectos
      cum
      duobus semitoniis imperfectis quae perfectum nequeunt facere tonum. His autem duabus
      consonantiis tamquam melioribus utitur maxime ecclesia, ut suas voces simul tempore
      prolatas
      respiciunt. Harum consonantiarum exempla patent hic:</p>
   <p>[DMA A/IXa:27; text: Unisonus similiter et diapason]</p>
   <p>Concordantiae imperfectae sunt quarum voces simul tempore prolatae differre
      multum ab auditu dinoscuntur, non tamen discordant; et sunt duae, scilicet semiditonus
      et
      ditonus. || [14ra in marg.] Semiditonus est consonantia inter duas voces tonum perfectum
      cum
      semitonio imperfecto continens. Et talis consonantia fit inter re et fa ascendendo,
      similiter inter mi et sol, et econverso descendendo. Ditonus est consonantia quae inter duas voces duos perfectos continet tantum tonos. Et dicitur a dia quod
      est
      "duo" et tonus, quia in se continet duos tonos perfectos, videlicet ascendendo ut-mi,
      fa-la,
      et econverso descendendo. Est autem semiditonus consonantia melior ditono, maxime
      cum suae
      voces dulciter simul proferantur. Omnis enim concordantia perfecta semitonium vel
      semitonia
      requirit, licet semitonium per se sumptum concordantiam pravam habeat. Praetactarum
      consonantiarum exempla patent hic:</p>
   <p>[DMA A/IXa:29; text: Ditonus, Semiditonus]</p>
   <p>Concordantiae mediae sunt quarum voces simul prolatae meliorem faciunt
      harmoniam immediate tactae, non tamen tantam ut perfectae; et sunt duae, scilicet
      diapente
      et diatessaron. Diapente est quaedam consonantia quae inter duas voces tres tonos
      continet
      perfectos cum semitonio imperfecto. Et modis duobus fit ascendendo, scilicet
      ut-sol, re-la, et totidem modis descendendo. Et dicitur a dia quod est "de", et pentha
      quod
      est "quinque", quasi de quinque vocibus constituta. Fit autem haec consonantia in
      proportione sesqualtera, in quali se habent sex ad quattuor. Diatessaron est
      consonantia inter duas voces vel sonos duos tonos perfectos includens cum semitonio
      imperfecto. Et fit tribus modis ascendendo, scilicet ut-fa, re-sol, mi-la, et totidem
      modis
      descendendo. Dicitur autem diatessaron a dia quod est "de", et tetras quod est "quattuor",
      et saron quod est "vox", quasi de quattuor constituta. || [14rb in marg.]</p>
   <p>Vel dicitur diatesseron, quod idem est, a dia quod est "de", et
      tesseron quod est "quattuor". Consistit autem diatessaron in proportione sesquitertia,
      quemadmodum quaternarius ad ternarium se habet.</p>
   <p>Hae duae consonantiae simul sumptae secundum sub et supra diapason
      efficiunt, et aptius est ut diatessaron supra diapente ponatur quam econverso.
      Est enim diapente melior concordia et dulcior quam diatessaron, nam in maiore numerorum
      proportione fundatur. Istarum concordantiarum exempla patent hic:</p>
   <p>[DMA A/IXa:34; text: Diapente, Diatessaron] </p>
   <p>Discordantiarum duae sunt species, perfecta scilicet et imperfecta.
      Perfecta discordia est quando duae voces in eodem prolatae tempore compati se non
      possunt
      secundum auditum; et sunt quattuor, scilicet semitonium, tritonus, semitonium cum diapente, ditonus cum diapente. Semitonium est imperfecta distantia duarum vocum
      immediate se habentium quae in vocem humanam non valet dividi. Et dicitur a semus,
      -ma, -mum
      quod est "imperfectus, -ta, -tum" et tonus, quasi imperfectus tonus. Est autem duplex
      semitonium: quoddam maius, quoddam minus. Non enim est possibile tonum perfectum in
      duo
      semitonia aequalia dividi, ut probat Boethius tam in primo Musicae quam in secundo.
      Horum
      autem semitoniorum in quae tonus perfectus dividitur, cum inaequalia sint, alterum
      dicitur
      minus, alterum vero maius. Semitonium minus a Graecis dicitur diesis, id est
      "minus semitonium". Semitonium maius a Graecis vocatur apotome. A nobis autem, ut
      ait
      Boethius, vocari || [14va in marg.] potest decisio, nam cum fere accedat ad tonum,
      cadit
      tamen ab integritate eius.</p>
   <p>Fit autem tam semitonium minus quam maius inter mi et fa tantummodo,
      ascendendo et descendendo. Est enim notandum quod mi et fa reperiuntur vel in diversis
      clavibus consequenter posita, vel in eadem, composita tamen. Primo modo inter mi et
      fa
      ascendendo, et fa-mi descendendo cadit semitonium minus, sicut inter mi de .E.lami
      et fa de
      .F.faut. Secundo modo inter fa et mi ascendendo, et mi et fa descendendo cadit
      semitonium maius, sicut in .b.fa.[sqb].mi quae proprie non dicitur una clavis. Habet
      enim
      pro suis diversis vocibus signa diversa, et inter alias rationes haec est una quare
      in
      .b.fa.[sqb].mi non est mutatio. Quemadmodum igitur fa de .F.faut superat mi de .E.lami
      in
      semitonio minore, ita mi de .b.fa.[sqb].mi, fa de .b.fa.[sqb].mi superat in semitonio
      maiore, et quia voces altiores graviores debent sequi, in compositione illius clavis
      ponitur
      mi post fa. Posuit autem Boethius semitonium minus consistere in proportione decima
      septima,
      sicut se habent octodecim ad septendecim, maius vero in sexta decima magis, sicut
      se habent
      septendecim ad sedecim. Tritonus est consonantia inter duas voces tres tonos perfectos
      continens. Unde deficit a diapente in semitonio minore et superat diatessaron in
      maiore semitonio. Et dicitur tritonus a tris quod est "tres" et tonus, quia in se
      tres tonos
      perfectos includit. Fit autem haec consonantia inter voces .F. gravis de .F.faut in
      regula
      seu linea et mi de .[sqb]. acuta, id est de .b.fa.[sqb].mi in spatio sive in loco
      pari;
      similiter inter vocem .b. praetactae et vocem .e. acutae, id est .e.lami in regula.
      Semitonium cum diapente est consonantia quae inter duas voces tres tonos perfectos
      requirit
      cum duobus semitoniis imperfectis quae tonum perfectum non faciunt. Et intelligo ubique
      "semitonium imperfectum" semitonium minus de quo dictum est prius. Abundat autem dicta
      consonantia a diapente in semitonio minore. || [14vb in marg.] Et fit haec consonantia
      de
      .D. gravi, id est .D.solre, ad fa de .b. acuta, id est fa in spatio, tam ascendendo
      quam
      descendendo. Similiter et in aliis locis diversis in compositione gammatis haec consonantia
      potest reperiri. Ditonus cum diapente est consonantia inter duas voces, unam gravem,
      aliam
      acutam, quinque tonos continens perfectos cum semitonio imperfecto et deficit a diatessaron in semitonio minore. Fit autem haec consonantia de .C. gravi, id est .C.faut,
      ad mi de .[sqb]. acuta, id est de .b.fa.[sqb].mi. Tactarum consonantiarum exempla
      patent
      hic:</p>
   <p>[DMA A/IXa:39; text: Diesis, Apotome, Tritonus, Ditonus cum diapente,
      Semitonium cum diapente]</p>
   <p>Discordia imperfecta est quando duae voces in eodem tempore prolatae
      secundum auditum quodammodo se compati possunt, sed discordant; et continet sub se
      tres
      consonantias scilicet tonum, tonum cum diapente, semiditonum cum diapente. Tonus,
      ut hic
      sumitur, est perfecta distantia duarum vocum immediate se habentium, quarum una est
      gravis,
      alia acuta, duo continens semitonia inaequalia, ut tactum est, scilicet unum
      minus et alterum maius. Dicitur autem tonus a tono, -nas quia perfecte tonat, id est
      perfecte duarum vocum immediate sub et supra prolatarum manifestat distantiam. Unde
      ubicumque duae voces a linea in spatio continuantur, tam ascendendo quam descendendo,
      fit
      tonus, praeterquam inter fa et mi, verbi gratia: de ut in re, de re in mi, de fa in
      sol, de
      sol in la ascendendo, econverso descendendo. Consistit autem tonus in proportione
      sesquioctava, in qua se habent novem ad octo.</p>
   <p>Tonus cum diapente est consonantia inter duas voces || [15ra in marg.]
      continens quattuor tonos perfectos cum semitonio imperfecto, sicut de ut in la ascendendo
      et
      econverso descendendo. Et componitur a tonus et diapente. Semiditonus cum diapente
      est
      consonantia inter duas voces quattuor includens tonos perfectos cum duobus semitoniis
      imperfectis. Unde deficit a diapason in tono perfecto. Voco autem "tonum perfectum"
      qui
      cantatur ex duobus semitoniis inaequalibus, uno scilicet maiore, altero vero minore.
      Imperfectus autem tonus est qui resultat ex duobus semitoniis imperfectis, id est
      minoribus.
      Et hic tonus imperfectus, ut vult Boethius in primo libro Musicae suae, in tantum
      superat
      semitonium maius in quantum minus ab ipso maiore superatur. Habet autem semiditonus
      cum
      diapente voces .c. acutae, id est .c.solfaut ad illas de .D. gravi. Istarum
      trium discordiarum vel discordantiarum exempla patent hic:</p>
   <p>[DMA A/IXa:42; text: Tonus perfectus, Tonus cum diapente, Semiditonus
      cum diapente]</p>
   <p>Visum est de consonantiis respective declarando quae ipsarum bonam
      habent concordiam et quae malam. Similiter etiam ostensum est de qualibet quid sit,
      nec hoc
      facientes ordinem quem habent via generationis et imperfectionis tenuimus, sed potius
      illum
      quem habent via perfectionis, magis prout scilicet concordiam vel discordiam faciunt,
      ut
      brevius expediremus nos.</p>
   <p>Notanda sunt quaedam consequenter circa praecedentia: primo, quod omnis
      imperfecta discordia immediate veniens ante bonam, bona est et maxime ante diapason
      et
      unisonum. Secundo notandum est quod aliae sunt consonantiae a praetactis, ut tonus
      cum
      diapason, diapente cum diapason, et bisdiapason. Tonus cum diapason habet bonam concordiam,
      maxime cum in medio profertur diapente; et fit haec consonantia ex duabus diapente.
      Diapente
      cum diapason est || [15rb in marg.] consonantia quae inter unisonos octo tonos
      perfectos requirit cum tribus semitoniis imperfectis. Et consistit haec consonantia,
      ut vult
      Boethius, in proportione tripla, sicut se habent sex ad duo. Non vult Boethius quod
      diatessaron cum diapason faciant consonantiam. Tunc enim sequeretur quod aliquae musicales
      consonantiae in proportione numeri superpartientis fundarentur, ut patet naturas scienti
      numerorum maioris et minoris inaequalitatis. Haec autem negat Boethius in Musica sua.
      Bisdiapason est consonantia quaedam in quadrupla consistens proportione, in quali
      se habent
      octo ad duo, et tam ista quam praecedens bonae sunt ad concordiam faciendam. Istarum
      trium
      consonantiarum exempla patent hic:</p>
   <p>[DMA A/IXa:43; text: Tonus cum diapason, Diapente cum diapason,
      Bisdiapason]</p>
   <p>Notandum est ulterius quod consonantiam diapason excedentem, qualiscumque
      fuerit, plana musica non recipit ita quod aliquis in ea immediate ascendat ultra diapason
      vel descendat. Quaedam tamen talium consonantiarum in cantibus ad musicam mensuratam
      longis
      brevibusque temporibus spectantibus reperiri possunt, ut patet in illo moteto Non
      pepercit
      Deus nato proprio, et caetera. Volens igitur discantare vel discantum aliquem facere
      consonantiis concordiam habentibus utatur eas debito modo commiscendo tam in discantu
      cum
      eadem littera ut in cantilenis, scilicet in rondellis, quam in discantu || [15va in
      marg.]
      cum diversis litteris ut in motetis triplum vel tenorem habentibus. Tenor enim cuidam
      litterae aequipollet quam etiam in discantu cum littera et sine littera, quod contingit
      proprie in conductis et quodam ecclesiastico cantu qui improprie organum vocatur.</p>
   <p>Potest autem discantum faciens quandoque in locis debitis intermiscere
      discordantias ad pulchritudinem sui cantus salvandam, maxime in discantu currente.
      Dico
      autem "in locis debits" quia in omnibus modis in discantibus observandis utendum est
      semper
      concordantiis in principio perfectionis, sive fuerit longa, sive brevis, sive semibrevis.
      Similiter et in fine ante pausationes, maxime cum simul discantus pausat vel pausant
      cum
      tenore, necnon et in fine totius discantus.</p>
   <p>Debet autem quilibet discantus tenorem habere vel aliquem cantum qui loco
      tenoris ponatur. Dicitur autem tenor a teneo, -nes, quod totum discantum tenet. Est
      enim
      fundamentum ipsius et ab ipso totus cantus debet regulari. Discantus vero dicitur
      quasi de
      cantu, id est tenore, sumptus, vel quasi diversorum cantus. Est autem in quolibet
      cantu
      mensurato salvanda perfectionum aequipollentia, ita quod tot perfectiones sint in
      tenore
      quot in discanto, vel in triplo, si fuerit triplum, vel econverso, computando tam
      voces
      rectas quam obmissas usque ad penultimam ubi non servatur proprie mensura, sed potius
      organicus punctus.</p>
   <p>Et haec dicta de consonantiis musicalibus ad praesens sufficiant.</p>
   <p>Explicit tractatus de consonantiis musicalibus.</p>
</div>
</main>

</body>
</html>

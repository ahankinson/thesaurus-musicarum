<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Complexus effectuum musices</p>
   <p>Editus a Magistro Johanne Tinctoris in legibus licentiato Regisque
      Siciliae capellano.</p>
   <p>Prologus.</p>
   <p>Illustrissimae dominae Beatrici de Aragonia, Regis Siciliae,
      Jherusalem et Ungariae probissimae filiae, Johannes Tinctoris inter legum artiumque
      mathematicarum professores minimus immortalem servitutem. Scienti mihi, beatissima
      Beatrix,
      quam ardenti, quamque vehementi studio ingenue arti musices operam impendas occurit
      quosdam
      ingentes effectus ipsius compendiose tuae celsitudini exponere. Quibus licet animum
      tuum
      instar illius a quo coelestem duxit originem, arbitror constantissimum exciteris numquam
      abs
      tam insigni opera desistere. Quod quidem agressus ego sum non minus amore tui
      quam artis inductus. Enim vero ut quam gratissimum mihi est musicen cui me ab ineunte
      aetate
      dedidi studio tam illustris tam prudentis tamque formosae dominae, regiae filiae
      gloriossimam fore, sic et beneficio ipsius artis quam caeterarum potentissimam Plato,
      pulcherrimam Quintitianus, divinamque scientiam Augustinus asserit, tuum semper animum
      ab
      omni dolore purificatissimum expeto. Neque me credas velim omnes effectus ipsius liberalis
      ac honestae musices (sic eam Aristoteles vocat hoc in opusculo) complecti verum tantum
      modo
      viginti, ut sunt</p>
   <p>Deum delectare,</p>
   <p>Dei laudes decorare,</p>
   <p>Gaudia beatorum amplificare,</p>
   <p>Ecclesiam militantem triumphanti assimilare,</p>
   <p>Ad susceptionem benedictionis divinae praeparare,</p>
   <p>Animos ad pietatem excitare,</p>
   <p>Tristitiam depellere,</p>
   <p>Duritiam cordis resolvere,</p>
   <p>Dyabolum fugare,</p>
   <p>Extasim causare,</p>
   <p>Terrenam mentem elevare,</p>
   <p>Voluntatem malam revocare,</p>
   <p>Homines laetificare,</p>
   <p>Aegrotos sanare,</p>
   <p>Labores temperare,</p>
   <p>Animos ad praelium incitare,</p>
   <p>Amorem allicere,</p>
   <p>Jocunditatem convivii augmentare,</p>
   <p>Peritos in ea glorificare,</p>
   <p>Animas beatificare.</p>
   <p>Quos quidem admirabiles et ut ita dicam divinos effectus tum
      rationibus, tum auctoritatibus sacris, tum philosophorum, hystoricorum ac poetarum
      dictisque, Cicerone teste, peti solent ad faciendam fidem, comprobare decrevi ac ordine
      debito de quolibet ut liquidius pateant.</p>
   <p>Et huic licet editioni (eo quod ardua sit) tum theologiam, tum
      philosophiam, tum poesim concernens ingenuum cantoris impar agnoscas; haud me vitii
      praesumptionis profecto accusabis si non ignores in ardua tendere proprium est virtutis.</p>
   <p>Capitulum I.</p>
   <p>De primo effectu musicae.</p>
   <p>Primo, Musica Deum delectat.</p>
   <p>Proprium etenim est cujuslibet artificis suo delectari artificio
      maxime dum id perfectum fuerit. Unde cum Deus qui opus imperfectionis non novit ut
      habetur
      in capitulo Majores de baptismo et ejus effectu extra in antiquis, hanc artem perfectissimam
      operatus fuerit tenendum est quod ab ea prae caeteris delectatur. Hinc a dilectissima
      sponsa
      sua quam fideles ecclesiam credunt optat dulcedinem voces audire quam sola musica
      potest
      efficere. Quippe per Salomonem canticorum secundo capitulo sic alloquitur illam: "Sonos
      vox
      tua dulcis in auribus meis" et sequitur: "Vox enim tua dulcis". Quasi dicit eo quod
      vox tua
      dulcis, id est melodiosa sit, opto ut sonet in auribus meis; neque vocis dulcedinem
      audire
      Deus optaret si eum quovis modo non delectaret.</p>
   <p>Capitulum II.</p>
   <p>De secundo effectu.</p>
   <p>Secundo, Musica laudes Dei decorat.</p>
   <p>Hinc in ecclesia triumphanti perpetuus Dei laudibus insistentes eas
      quo magis decorentur; unde Johannes in apocalypsi capitulo quarto decimo refert vocem
      cantantium quasi canticum novum ante sedem Dei fuisse sicut cytharedorum cytharizantium
      in
      cytharis suis. Hinc Virgilius fingit eos qui erant in Campo Elysio laudes Appollinis sapientiae Dei canere, nam in sexto libro Eneidos de Enea qui cum Sibilla
      in
      illum bonum devenerat, ita dicit:</p>
   <p>Conspicit ecce alios dextra levaque per herbam</p>
   <p>Vescentes, laetumque choro paeana canentes.</p>
   <p>Sacerdotes etiam sub Evandro more archadico deo Herculi laudes in
      decorem canebant, de quo idem Virgilius in octavo sic inquit:</p>
   <p>Tum Salii ad cantus, insensa altaria circum,</p>
   <p>Populeis adsunt evincti tempora ramis:</p>
   <p>Hic juvenum chorus, ille senum, qui carmine laudes</p>
   <p>Herculeas, et facta ferant, etc.</p>
   <p>Numaque Pompilius, sacrorum Romanorum piissimus institutor, voluit
      salios laudes deorum musicis decorare versibus. Unde Quintilianus in libro primo
      Institutionum oratoriarum: "Versus quoque saliorum carmen habent". Sed haec ad falsam
      religionem pertinent. Rex autem David verae religionis cultor, Dei laudes decorari
      cupiens,
      cantores instituit qui coram archa faederis illas decantarent, de quo Ecclesiastici
      capitulo
      quadragesimo septimo: "Stare fecit cantores juxta altare et in sono eorum dulces fecit
      modulos". Hinc ille ab omnibus variis instrumentis musicis Dei laudes decorari expetens,
      postquam dixit in psalmo centesimo quadragesimo sexto: "Deo nostro sit jucunda decoraque
      laudatio", subjungit in ultimo "Laudate eum in sono tubae, laudate eum in psalterio
      et
      cythara; laudate eum in tympano et choro, laudate eum in chordis et organo; laudate
      in
      cymbalis bene sonantibus, laudate eum in cymbalis jubilationis, omnis spiritus laudet
      dominum". Instar cujus regiae institutionis, Ambrosius primum in ecclesia militanti
      laudes
      Dei musica decorari ordinavit. Quo effectum est ut hac tempestate praestantissimi
      inveniantur cantores Dei laudibus accuratissime vacantes, quorum quidem cantorum tanto
      praestantius est officium, quantum Deus cui cantando devote serviunt, rebus caeteris
      praestat.</p>
   <p>Capitulum III.</p>
   <p>De tertio effectu.</p>
   <p>Tertia: "Musica gaudio beatorum amplificat". Credimus enim
      beatitudinem esse statum omnium bonorum aggregatione per scilicet quam si beati sint
      assequenti delectabilissima quae bona sunt eis deesse non possunt. Unde quoniam octavo,
      ut
      inquit philosophus in Politicorum, musica sit delectabilissimorum quod musicarum
      concordiarum dulcedo gaudia eorum amplificet rationem, concludimus hinc quoniam felicitatem
      animorum beatorum instrumenta musica significant, ut patet per Ovidium in quarto
      Metamorphoseos ita dicentem: "Liraeque tibiaque et cantus animi felicia laeti argumenta
      sonant". Pictores, quando beatorum gaudia designare volunt, angelos diversa instrumenta
      musica concrepantes depingunt. Quod ecclesia non permitteret nisi gaudia beatorum
      musica
      amplificari crederet; nec extra propositum Virgilius gaudiis Camporum Elysiorum qui
      amena
      vireta, locos laetos fortunata, nemora sedesque beatas appellat musicam interresse
      finxit.
      Unde in sexto libro Eneidos de hiis quae in illis campis congaudebant haec inquit:</p>
   <p>Pars pedibus plaudunt choreas, et carmina dicunt.</p>
   <p>Nec non Traycius cum longa veste sacerdos</p>
   <p>Obloquitur numeris septem discrimina vocum;</p>
   <p>Jamque eadem digitis, jam pectine pulsat eburno.</p>
   <p>Capitulum IV.</p>
   <p>De quarto effectu.</p>
   <p>Quarto: "Musica ecclesiam militantem triumphanti assimilat". Unde
      Bernardus super cantica: "Nihil in terris ita representat quemdam caelestis habitationis
      statum sicut alacritas laudantium Deum". Pro quo facit Augustinus, ita dicens
      in capitulo quarto decimo decimi septimi libri de Civitate Dei: "Diversorum sonorum
      rationabilis moderatusque concentus concordi varietate compacta bene ordinatae Dei
      insinuat
      unitatem civitatis."</p>
   <p>Capitulum V.</p>
   <p>De quinto effectu.</p>
   <p>Quinto: "Musica ad susceptionem benedictionis divinae preparat". Unde
      quarti Regum tertio capitulo: "Cum caneret psaltes, facta est super Elyseum manus
      Domini".</p>
   <p>Capitulum VI.</p>
   <p>De sexto effectu.</p>
   <p>Sexto: "Musica animos ad pietatem excitat". Unde Augustinus in libro
      decimo Confessionum: "Adducor cantandi consuetudinem approbare in ecclesia ut per
      oblectamenta aurium animus infirmior ad effectum pietatis assurgat."</p>
   <p>Capitulum VII.</p>
   <p>De septimo effectu.</p>
   <p>Septimo: "Musica tristitiam depellit". Unde Jacobi capitulo quinto:
      "Tristatur aliquis vivorum, oret aequo animo et psallat." Hinc de Poliphemo Virgilius
      in
      tertio libro Eneidos ait:</p>
   <p>Solamenque mali, de collo fistula pendet.</p>
   <p>Et quoniam in amore plurimum tristitiae accidit, hanc musica quodam
      innato solamine depellere solet. Unde idem Virgilius de Orpheo tristi propter absentiam
      Eurydicis quam flagranter amabat, proprio instrumento se consolante, in quarto libro
      Georgicorum, sic inquit:</p>
   <p>Ipsa cava solans aegrum testudine amorem,</p>
   <p>Te, dulcis conjux, te solo in littore secum,</p>
   <p>Te veniente die, te decedente canebat.</p>
   <p>Capitulum VIII.</p>
   <p>De octavo effectu.</p>
   <p>Octavo: "Musica duritiem cordis resolvit". Unde Augustinus in libro
      nono Confessionum: "Flevi in hymnis et canticis tuis suave sonantis ecclesiae tuae
      vocibus
      commotus acriter. Hinc eo quod populus judaicus durae cervicis erat, Domino teeti
      Exodi
      tricesimo secundo capitulo multorum instrumentorum musicorum usus erat ei necessarius
      quibus
      cordium suorum duritia resolveretur. Ut patet per sanctum Thoma in secunda secundae,
      questione nonagesima prima, articulo secundo. Et Orpheum eo quod musica modulatione
      duritiam
      rudium et agrestium animorum resolveret, non feras modo sed saxa etiam silvasque duxisse
      posteritatis memoriae traditum est; haec Quintilianus in libro primo Institutionum
      oratoriarum. Simili cujus Amphyon fecisse dicitur, de quo Horatius in suis odis: "Movit
      Amphyon lapides canendo.". Et Stacius libro primo Thebaidos: "Quo carmine muris jusserit
      Amphyon Tyrios accedere montes". Immo poetae ad ostendendum majorem efficatiam musicae
      circa
      duritiam cordis resolvendam fingunt ipsum Orpheum et manes et judices et monstra inferorum
      suo cantu movisse, de quo Virgilius in quarto Georgicorum haec dicit:</p>
   <p>Taenarias etiam fauces, alta ostia Ditis,</p>
   <p>Et caligantem nigra formidine lucum</p>
   <p>Ingressus, manesque adiit regemque tremendum,</p>
   <p>Nesciaque humanis precibus mansuescere corda.</p>
   <p>Ac cantu commotae Erebi de sedibus imis</p>
   <p>Umbrae ibant tenues, simulacraque luce carentum.</p>
   <p>Et paulo post sequitur:</p>
   <p>Quin ipsae stupuere domus, atque intima lethi</p>
   <p>Tartara, caeruleosque implexae crinibus angues</p>
   <p>Euminedes; tenuitque inhians tria Cerberus ora;</p>
   <p>Atque Ixionii vento rota constitit orbis.</p>
   <p>Capitulum IX.</p>
   <p>De nono effectu.</p>
   <p>Nono: "Musica diabolum fugat". Unde primi Regum sexto decimo capitulo:
      David tollebat cytharam et psallebat manu sua, refocillabaturque Saul et levius habebat
      et
      recedebat ab eo spiritus malus." Super quo rhetor....</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Terminorium musicalium diffinitorium anonymi</p>
   <p>Incipit unumquodlibet in arte musicali tam practica quam theorica.</p>
   <p>De difinitione musice imprimis. Ugo in flores musice:</p>
   <p>Musicha est liberalis scientia periite cantandi copiam ad ministrans.
      Idem: musica est recte cantandi scientia.</p>
   <p>Boetius: Inter septem artes liberales optinet principatum ex eo, quod
      omnes alie artes in suis vocabulis vocum intensiones et remissiones, id est tempus
      longum
      vel brevem requirunt, circa que musica spetialiter versatur. Idem: Dicitur autem musica
      a
      musis, que secundum fabulas asseruntur fuisse filie Iovis et memorie. Nisi enim ab
      homine
      memoria teneantur, soni pereunt, quia scribi non possunt. Vel dicitur musica a moys,
      quod
      est aqua, et ico, scientia, quasi scientia aque.</p>
   <p>Nicholaus Burcius: Musica est ars deo placens ac hominibus, omne quod
      canitur discernens et diiudicans, ac de cunctis, que fiunt per arsim et tesim, id
      est per
      vocularum intensionem et remissionem, veram inquirens rationem. Dicta est a musis,
      quod est
      inquiro. Ratio est ut inquit Isidorus, quia eo tempore vocis modulatio et usus carminum
      querebatur. Vel, ut quibusdam placet, a musis, quia per easdem, que novem fuere, antiqui
      eam
      invenerunt.</p>
   <p>De diffinitione musice, require in principio huius operis et quid sit musicus
      et differentia inter musicum et cantorem et alia pulcra.</p>
   <p>Musica est ars spectabilis et suavis, cuius sonus in celo et in terra
      modulatur. Musica est disciplina, que in carminibus multis extollitur argumentis.
      Item
      musica est disciplina cantilenarum. Item musica est omne carmen.</p>
   <p>Musica est disciplina, quae de numeris loquitur, qui ad aliquid sunt.
      Qui inveniuntur in sonis, ut duplum, triplum, quadruplum, sesqualter et cetera.</p>
   <p>Musica est scientia bene modulandi.</p>
   <p>Guydo: Musica est motus vocum in arsim et thesim.</p>
   <p>+Va.+: Musica est materia quaedam pertinet +cat+ et cetera.</p>
   <p>NICOLAUS BURTIUS DE SONO</p>
   <p>Sonus est justa Albertum Magnum libro 2 de anima nichil aliud est nisi
      perceptum per auditum ex aere commoto.</p>
   <p>Boetius: Sonus est percussio aeris indissoluta usque ad auditum, et
      largo modo omne, quod sonat, sed non stricte.</p>
   <p>Aliquis doctus: Sonus est percussio aeris, ut omnes autores ipsi
      consentiunt.</p>
   <p>Boetius: Sonus est percussio aeris indissoluta id est inrupta usque ad
      auditum.</p>
   <p>Idem: Sonus est casus modulat e vocis una intensione productus.</p>
   <p>Idem: Sonus est motus aeris.</p>
   <p>Item: Sonus est quiquid auditur sensibile.</p>
   <p>Ubaldus: Sonus est generale nomen quarumcumque vocum.</p>
   <p>DE VOCE</p>
   <p>Albertus Magnus: Vox est percussio aeris expirati ad artariam.</p>
   <p>Boetius: Vox est aeris ictus auditu sensibilis quantum in ipso.</p>
   <p>Item: Vox est aeris spiritus verberatus.</p>
   <p>DE TONO</p>
   <p>Flores musices caput 3: Tonus est perfectum spatium duarum vocum
      invicem plene sonantium.</p>
   <p>Item: Tonus est assotiatio duarum vocum invicem plene sonantium, quod
      redit in idem, sive fiat intensio sive remissio, scilicet iungendo ut re, re mi et
      econverso.</p>
   <p>De tono per doctores: Prima igitur coniunctio phtongorum tonus est,
      quem autores musice nuncupaverunt: tonum, diastema, cola emelis et sesquiottavum.</p>
   <p>Boetius: Omnis tonus coniunctione et quantitate duorum phthongorum
      semper consistit.</p>
   <p>Encheridion Ubaldi: Tonus est legittimum spatium a sono in sonum.</p>
   <p>Guido: Tonus dicitur a tonando, id est sonando.</p>
   <p>Remigius: Tonus vere et sonus idem sunt. Sed distantia inter eos est,
      quod sonus in una corda potest fieri et tonus vero in duabus fit.</p>
   <p>Guido: Omnis tonus acuta eius vox habet 8 spatia, gravis vero 9.</p>
   <p>Idem: Tonus in musica sexquiottava, in proportionibus numerorum, id est
      9:8, in gramatica colon, epogdous in arithmetica, diastema melis.</p>
   <p>Flores musices capitulo quarto: Tonus est regula naturam et formam seu
      debitum cursum cantus regularis determinans, ad differentiam cantus irregularis, scilicet
      sicut in ascendente in Yhesu in naviculam et in Benedicta sit creatrix, que regulariter
      sunt
      8. toni, a quibusdam sexto, a quibusdam tertio coaptantur tono.</p>
   <p>Item tonus est regula que de omni cantu in fine diiudicat. Item</p>
   <p>DE CONSONANTIA ET DISSONANTIA PER DOCTORES</p>
   <p>Nicolaus Burtius primus: Consonantia est acuti soni gravisque mistura
      suaviter uniformiterque auribus accidens. Dicitur autem consonantia a consequendo,
      ut
      Isidoro placet, quia consequendo organizat voces suas. Euphonia idem est quod consonantia,
      et dicitur ab eu, quod est bonum, et phonia, sonoritas, quasi bona sonoritas. Idemque
      esse
      sinphoniam perpendimus.</p>
   <p>Dissonantia est duorum sonorum sibimet permistorum ad aurem veniens
      aspera atque iniocunda percussio.</p>
   <p>Dissonantiarum alia compassibilis alia incompassibilis, ut tertia,
      sexta, decima et huiusmodi. Incompassibilis, ut quarta, septima, undecima.</p>
   <p>Mutatio est variatio nominis sive note in eodem spatio, linea ac sono,
      et potest fieri in quolibet loco manus, ubi due, vel tres voces nomine sunt diverse,
      que
      quidem sub una sola lictera includuntur, scilicet in [Gamma] ut, A re, [sqb] mi, ela
      et bfa
      mi ... Mutatio est unius vocis pro altera vicaria prestatio.</p>
   <p>Legant musici et videant superscripta et sub.</p>
   <p>CANTUS FIGURATUS</p>
   <p>Cantus figuratus est quedam vocum fractio vel levitas ex contrapuncti
      gravitate edita. Tria in cantu consideranda sunt, scilicet modus, tempus et prolatio.</p>
   <p>MODUS</p>
   <p>Modus est coniuntio soni temporisque longis mensurati.</p>
   <p>TEMPUS</p>
   <p>Tempus est duratio subcessiva vel est numerus motus.</p>
   <p>PROLATIO</p>
   <p>Prolatio a proferendo dicitur, quia, cum tempus dividitur in partes,
      melius profertur.</p>
   <p>LIGATURA</p>
   <p>Ligatura est duarum pluriumve simul tenentium notarum adunatio, et est
      duplex, scilicet ascendens et descendens.</p>
   <p>PUNCTUS</p>
   <p>Puntus est quid minimum in quantitate, et quid maximum in
      potestate.</p>
   <p>PAUSA</p>
   <p>Pausa est vocum admissio vel est aspiratio.</p>
   <p>ALTERATIO</p>
   <p>Alteratio, proprie sumta, est mutatio de qualitate in qualitatem, vel
      est duplicatio note.</p>
   <p>DIMINUTIO</p>
   <p>Diminutio est quedam fractio notularum.</p>
   <p>SINCOPA</p>
   <p>Sincopa est divisio valoris alicuius note per partes separatas, que
      numerando ad invicem reducuntur. Sincopa est aliquarum notarum ad invicem per intermedia
      divisarum insimul reductio.</p>
   <p>NUMERUS</p>
   <p>Numerus apud Isidorum est multitudo ex unitatibus constituta et dicitur
      numerus a nummo et a sui frequentatione vocabulum sumsit. Unus a greco nomen trahit
      grece
      enna, id est unus.</p>
   <p>NUMERI DISTINCTIO</p>
   <p>Triplex est numerus, scilicet numerus numerans, numerus numeratus, et
      numerus, quo numeramus. Et distinguitur etiam in duas partes numerorum, alius par,
      alius
      impar. Item parium alius pariter par, alius pariter impar. Inparium vero alius primus
      et
      simplex, alius secundus et compositus, et alius mediocris.</p>
   <p>PROPORTIO</p>
   <p>Proportio est duorum terminorum ad se quedam comparatio, terminos autem
      voco numerorum summas.</p>
   <p>Vel sic: proportio est habitudo seu comparatio unius quantitatis ad aliam,
      scilicet equalitatis et inequalitatis, vel secundum Boetium scilicet alia rationalis
      alia
      irrationalis.</p>
   <p>PROPORTIONALITAS</p>
   <p>Proportionalitas est equarum proportionum collectio et consideratur
      tripliciter, scilicet arismetrice, geometrice et armonice. Arismetrica unum, duo,
      tres
      geometrica unum, duo, quattuor, armonica tres, quattuor, sex. Inter has tres medietates
      proportionalitas quidem proprie et maxime geometrica nuncupatur.</p>
   <p>CANTILENARUM GENERA</p>
   <p>Genera cantilenarum eadem sunt: diatonus per semitonum, tonum et tonum.
      Cromaticus per semitonum et semitonum et tria semitona. Enarmonicus per diesim et
      diesim et
      ditonum dividuntur.</p>
   <p>MONOCORDUM</p>
   <p>Monocordum est lignum longum quadratum in modum casse, et intus
      concavum in modum cithare, super quo posita corda eius sonitu varietates vocum facile
      comprehendit. Et dicitur a monos, quod est unum, et corda, quasi unum habentem cordam.</p>
   <p>MONOCORDI INVENTOR</p>
   <p>Inventor huius fuit Pithagoras magister Grecorum et doctor.</p>
   <p>NUMERUS QUADRATUS</p>
   <p>Quadratus numerus est ille, qui gemina dimensione in equa concreverit,
      ut bis duo 4, ter tres 9, quater quatuor 16.</p>
   <p>PROPORTIONES AD INVENIENDAS REGULA</p>
   <p>Regula utilis in musica et calculationibus ad inveniendas quotlibet
      continuas proportiones superparticulares. Hac regula quolibet equas proportiones ex
      multiplicitate ducemus. Unusquisque ab unitate, scilicet computatus tot superparticulares
      habitudines precedit sue scilicet in contrariam partem denominationis. Quotus ipse
      ab
      unitate discesserit, hoc modo, ut duplex sexquialteras antecedat, triplex sexquitertias,
      quadruplex sexquiquartas ac deinceps. In hunc modum fit igitur duplorum terminorum
      subiecta
      descriptio:</p>
   <p>[Anonymous, Terminorium musicalium, 139; text: duple, triple,
      quadrupla, quadruple, quincupla, I, II, III, IIII, V, VI, VIII, VIIII, XII, XVI, XVIII,
      XX,
      XXIIII, XXV, XXVII, XXXVI, XLVIII, LIIII, LXIIII, LXXX, LXXXI, C, CVIII, CXXV, CXLIIII,
      CXCII, CCLVI, CCLVI, CCCXX, CCCC, D, DCXXV] </p>
</div>
</main>

</body>
</html>

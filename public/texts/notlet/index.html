<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Notker Lantberto fratri salutem.</p>
   <p>Quid singulae litterae in superscriptione significent cantilenae, prout
      potui iuxta tuam petitionem explanare curaui.</p>
   <p>A ut altius eleuetur admonet.</p>
   <p>B secundum litteras quibus adiungitur, ut bene id est multum extollatur
      uel grauetur siue teneatur belgicat.</p>
   <p>C ut cito uel celeriter dicatur certificat.</p>
   <p>D ut deprimatur demonstrat.</p>
   <p>E ut equaliter sonetur eloquitur.</p>
   <p>F ut cum fragore seu frendore feriatur efflagitat.</p>
   <p>G ut in gutture gradatim garruletur genuine gratulatur.</p>
   <p>H ut tantum in scriptura aspirat, ita et in nota idipsum habitat</p>
   <p>I iusum uel inferius insinuat, grauitudinemque pro g interdum
      indicat.</p>
   <p>K licet apud latinos nihil ualeat, apud nos tamen alemannos pro x greca
      positum, klenche id est clange clamitat.</p>
   <p>L leuare laetatur.</p>
   <p>M mediocriter melodiam moderari mendicando memorat.</p>
   <p>N notare hoc est noscitare notificat.</p>
   <p>O figuram sui in ore cantantis ordinat.</p>
   <p>P pressionem uel prensionem predicat.</p>
   <p>Q in significationibus notarum cur quaeratur ? cum etiam in uerbis ad
      nihil aliud scribatur nisi ut sequens u uim suam amittere queratur.</p>
   <p>R rectitudinem uel rasuram non abolitionis sed crispationis rogitat.</p>
   <p>S susum uel sursum scandere sibilat.</p>
   <p>T trahere uel tenere debere testatur.</p>
   <p>U licet amissa ui sua, ualde ueluti uau greca uel hebrea uelificat.</p>
   <p>X quamuis latina per se uerba non inchoet, tamen expectare expetit.</p>
   <p>Y apud latinos nihil ymnizat.</p>
   <p>Z uero licet et ipsa mere greca, et ob id haut necessaria romanis,
      propter praedictam tamen r litterae occupationem, ad alia requirere, in sua lingua
      zit√Æse
      //////</p>
   <p>Ubicumque autem due uel tres aut plures litterae ponuntur in uno loco,
      ex superiori interpretatione, maximeque illa quam de b dixi, quid sibi uelint facile
      poterit
      aduerti.</p>
   <p>Salutant te ellinici fratres, monentes sollicitum te fieri de ratione
      embolismi triennis, ut absque errore gnarus esse ualeas biennis, contempto precio
      diuitiarum
      xerxis.</p>
</div>
</main>

</body>
</html>

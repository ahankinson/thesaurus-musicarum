<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>I In huius opusculi capitulo primo ars tonorum traditur generalis</p>
   <p>|| [15vb in marg.] Tonus prout antiphona vel alter cantus totus
      alicuius toni dicitur, est plurium vocum quasi simul tonantium concors sonoritas.
      Dinoscitur
      autem cuius toni aliquis cantus sit ex principio, medio atque fine. Propterea nonnulli
      ipsum
      aliter describunt sic: Tonus est principii discretio ascensionisque ac descensionis
      cuiuslibet cantus regularis. Octo sunt autem toni secundum modernos, scilicet primus,
      secundus, tertius, quartus, quintus, sextus, septimus et octavus. Horum quattuor dicuntur
      principaliores, scilicet impares ut primus, tertius, quintus et septimus. Alii vero
      quattuor, scilicet pares ut secundus, quartus, sextus et octavus, dicuntur minus principales
      quia secundario fuerunt inventi. Unde plagales dicuntur respectu aliorum.</p>
   <p>Notandum igitur, ut tactum est, quod ex tribus perpenditur antiphonae tonus
      vel alterius cantus cuiuscumque, scilicet ex principio, medio seu processu atque fine,
      et
      neutrum istorum trium per se sufficit ad secure iudicandum de tono cuiuslibet cantus
      regularis. Plus tamen facit ad hoc medii atque finis consideratio quam principii.
      Propterea
      de medio seu processu atque fine cantuum diversorum tonorum figuraliter breviterque
      nunc
      dicemus.</p>
   <p>In primis igitur praemittamus quattuor esse claves, in quibus omnis cantus
      regularis finem suum obtinere debet, scilicet .D.solre, .E.lami, .F.faut et .G.solreut
      in
      spatio. Similiter quattuor sunt voces quae fines cantuum regularium tonorum proprietates
      servantium obtinent, scilicet re, mi, fa, sol. Dicimus enim quod omnis antiphona vel
      alius
      cantus quicumque finiens in re de .D.solre primi toni est vel secundi. Si vero finiatur
      in
      mi de .E.lami, tertii erit vel quarti. Si in fa de .F.faut, quinti sive sexti.
      Sed si in sol de .G.solreut, septimi vel octavi. Si autem aliquis cantus in praetactis
      clavibus finem suum non teneat, irregularis dicetur. De quo ut de regularibus iudicandum
      esse puto.</p>
   <p>Ex dictis patet distinctio tonorum imparium ab imparibus et parium a
      paribus.</p>
   <p>Nam ex fine distinguuntur, sed ut appareat distinctio imparium a
      paribus ut primi a secundo, cum in fine conveniant, || [16ra in marg.] similiter tertii
      a
      quarto et sic de aliis, duae regulae teneantur generales quarum prima de imparibus
      erit,
      secunda de paribus. Prima regula talis est: Toni impares nonnisi per unam notam sub
      suo
      finali debent descendere sed desuper octo regulariter ascendere possunt et de licentia
      nonam
      quandoque assumunt. Secunda regula talis est: Toni pares sub suo finali per quattuor
      vel
      quinque notas descendere possunt et per totidem regulariter possunt ascendere et de
      licentia
      sextam nonnumquam assumunt. Proprium est igitur tonis imparibus acute ascendere et
      sub suo
      finali nonnisi una nota descendere. Paribus vero proprium est graviter leniterque
      circa suum
      finem procedere et in ascendendo octavam notam septimamve regulariter attingere numquam.</p>
   <p>Ex dictis ergo concludatur illum cantum qui supra suum finem ultra sex notas
      ascendit et sub illo non descendit, vel si descendat hoc tantum fit una nota, alicuius
      imparis esse toni. Consideratoque fine illius cantus cuius imparis fuerit, dubitandum
      non
      est. Nam si in .D.solre finiatur, primi erit toni, si in .E.lami tertii, si in .F.faut
      quinti, si in .G.solreut septimi. Si vero aliquis cantus per duas voces vel plures
      sub suo
      fine descendat et desuper ascendendo septimam non attingat, alicuius toni paris erit.
      Cuius
      autem paris determinate fuerit ex fine distinguatur, quia si in .D.solre finem teneat,
      secundi erit toni, si in .E.lami quarti, si in .F.faut sexti, si vero in .G.solreut
      octavi.</p>
   <p>Istae autem regulae praedictae, licet naturam propriam tonorum
      exprimant, tamen in plerisque antiphonis et aliis cantibus cassatae inveniuntur. Notandum
      vero est quod, licet ascensus proprius tonorum imparium ad octavam sive nonam notam
      a fine
      stare debeat, tamen quantumcumque aliquis cantus illam nonam notam excedat desuper
      ascendendo, tonorum imparium denominationem non amittet; attamen irregularis est talis
      cantus. Contingit autem quandoque aliquem cantum simul duorum tonorum in eodem fine
      communicantium proprietates servare || [16rb in marg.] et, si aliquis cantus in .D.solre
      finem habens ultra sex notas vel septem ascendat, proprietatem habebit primi toni.
      Si vero
      idem cantus sub fine per duas notas vel plures descendat, secundi proprietatem obtinebit
      et
      talis cantus a primo tamquam a digniore denominari debet, et sicut dico de primo et
      secundo,
      ita intelligo de aliis. Semper enim talis cantus imparis toni denominationem sortiatur.</p>
   <p>Sunt autem aliquae antiphonae et responsoria quae nec paris toni nec
      imparis proprietates servant, verbi gratia: si aliqua antiphona finiens in .D.solre
      non
      ascendat ultra quintam notam nec descendat nisi per notam unam, primi toni proprietate
      privabitur, similiter et secundi. Verum de talibus antiphonis ceterisque cantibus similibus, tamen propter brevitatem cum qua per indifferentiam se habent
      ad tonum
      parem et imparem, pauca modo discutimus. Quoniam autem prius tangebatur aliquos irregulares
      esse cantus in praedictis quattuor clavibus alicuius accidentis causa non habentes
      suos
      fines ut appareant cuius sint toni, notandum est quod omnis cantus finiens in ista
      voce re,
      cuiuscumque clavis fuerit illa re, primi toni erit vel secundi. Si vero cantus aliquis
      in mi
      finiatur, cuiuscumque clavis fuerit illa vox mi, tertii toni erit sive quarti. Verum
      si in
      fa finiatur, cuiuscumque clavis fuerit, quinti erit sive sexti. Sed si finiens sit
      in sol,
      cuiuscumque clavis fuerit, septimi vel octavi toni erit. Si vero de praetactis cantibus
      dubitat quis, cuius toni determinate sint, utrum paris vel imparis, regulas prius
      datas de
      tonorum parium ab imparibus differentia speculetur. Per eas etenim fine considerato
      scire
      quibit dubitatum.</p>
   <p>Possunt igitur diversi toni vel, ut proprius loquamur, cantus
      diversorum tonorum in eadem clave suos obtinere fines ratione diversarum vocum in
      eadem
      clave contentarum, || [16va in marg.] ut in .a. acuta, id est in .a.lamire in regula,
      finire
      possunt tonus primus ac secundus ratione huius vocis re ibi existentis. Similiter
      tertius et
      quartus ratione ipsius mi. In .G.solreut etiam in spatio quandoque terminatur primus
      tonus
      ratione ipsius re.</p>
   <p>Fortassis autem intra se dubitando quis inquiet: "De antiphonis
      ceterisque cantibus in re vel mi vel fa vel sol terminatis cuius toni sint quoquomodo
      dicis,
      sed de cantibus tonorum finientium in ut vel la, cum sint quaedam voces, nihil determinas!"
      Ad cuius dubitationis solutionem habendam praemittimus quod, licet sex sint
      voces, scilicet ut re mi fa sol la, tamen quattuor illarum, ut prius tangebatur, scilicet
      re
      mi fa sol, tantum finales sunt in cantibus regularibus in quibus tonus debet assignari,
      quippe cum ratione cuiuslibet toni seu cuiuslibet cantus toni proprietatem servantis
      sit
      supra suum finem posse ascendere, sub eodemque posse descendere. Verum sub ut per
      se
      descensus esse nequit cum vocum sit infima. Similiter supra la per se ascensus esse
      non
      potest cum vocum sit suprema, quare relinquitur quod istae duae voces ut et la, ut
      sic
      consideratae sunt, in cantibus praetactis proprie finales esse non debent, sed aliae
      quattuor.</p>
   <p>Contingit tamen aliquos cantus in aliqua praedictarum duarum vocum
      terminari, maxime in ut, quia raro vel numquam vidimus cantum toni servantem naturam
      in la
      finientem esse, cum de ratione cantus magis sit descendendo finire quam ascendendo.
      Ideo de
      cantibus in la terminatis, si qui sint, nihil dicemus. Sed de terminatis in ut aliqua
      proponimus enarrare.</p>
   <p>Si igitur cantus aliquis in ut finiatur, ad iudicandum de tono eius
      considerandum est ad voces proprie finales in eadem clave existentes, non ad quascumque,
      sed
      ad fa et sol. Dico autem ad fa et sol, non ad re vel mi, quia puto talem cantum tantum
      esse
      quinti toni vel sexti, septimi vel octavi. || [16vb in marg.] Videndum est igitur
      utrum in
      illa clave (in qua est ut, obtinens finem cantus cuius tonum nos volumus scire) sit
      fa sine
      sol, ut in .C.faut et .F.faut, vel sol sine fa, ut in .G.solreut, vel fa et sol simul,
      ut in
      .c.solfaut. Si ibi fuerit fa sine sol, iudicandum est de tono cantus illius ac si
      finiretur
      in fa. Propterea si aliquis cantus in ut de .C.faut vel .F.faut finiatur, meo iudicio,
      quinti toni erit sive sexti; quod si sequatur regulam tonorum imparium quinti erit,
      si
      parium sexti. Si vero cum illa ut, in qua cantus terminatur, fuerit sol sine fa, septimi
      toni erit vel octavi; et si sequatur tonorum imparium regulam, septimi erit, si parium
      octavi. Iudicandum enim est de tono talis cantus ac si in sol finiretur.</p>
   <p>Verum si contingat simul cum ut, in qua cantus finem habet esse tam sol quam
      fa, quod non accidit nisi in una clave, scilicet .c.solfaut, si cantus talis imparium
      tonorum regulam sequatur, per quandam indifferentiam se habebit ad essendum quinti
      toni vel
      septimi. Unde vis facienda magna non est a quo illorum intituletur. Plus tamen puto
      talem
      cantum naturam sapere quinti toni quam septimi, aliqua ratione motus quam nunc brevitatis
      causa non exprimo. Sed si cantus praetactus sic finiens ut dictum est, regulam sequatur
      tonorum parium, sexti poterit esse vel octavi, sed non aequaliter; plus enim, ut reor,
      appropiat sibi sextum tonum quam octavum. Unde paucae aut nullae sunt antiphonae in
      ut de
      .c.solfaut terminatae, si parium tonorum regulam sequantur, quin a sexto tono denominatae
      sint.</p>
   <p>De ut autem de .[Gamma]. ut, vel sic: Gammaut, nullam feci mentionem,
      supponens ibi nullum cantum obtinere debere suum finem, cum sub tali ut descensus
      non sit,
      nec per se, nec per accidens. Non enim secum habet aliam vocem in quam transmutetur
      ad hoc,
      ut sub ea descensus esse queat. Immo sua clavis, cum sit prima, sua sola voce contenta
      est,
      et conveniens fuit ut inter claves esset dare || [17ra in marg.] unam primam, in qua
      tantum
      una vox, scilicet ut, haberetur. Aliter enim ipsae descendendo in infinitum processissent,
      nisi in illa clave duo ut haberentur, quod inconveniens fuisset. Iuxta hoc dictum
      est
      incidenti notandum rationi non esse dissonum ut. Sicut claves descendendo hanc servant
      proprietatem, ut ultima earum una sola voce prima, scilicet ut, contenta sit, ita
      similiter
      ascendendo consimilem proprietatem teneant, ut earum suprema contenta sit una tantum
      voce,
      non quacumque sed ultima, scilicet la, et hoc dictum salvando supra .d.lasol unam
      clavem
      habebimus quae vocari potest .e. la.</p>
   <p>II In hoc capitulo declaratur qualiter antiphonarum tonus per ipsarum
      Seculorum agnosci valeat</p>
   <p>Hucusque de tonis in generali dictum est, non descendendo ad aliquos
      cantus speciales. Nunc vero de ipsis specialius prosequamur prout antiphonas concernunt.
      In
      antiphonis enim tonorum cognitio personis ecclesiasticis utilitatem gignit maiorem
      quam in
      cantibus ceteris. Notandum est igitur quod non solum antiphonarum tonus per regulas
      prius
      datas agnoscitur, verum etiam per quaedam Seculorum attributorum eis. Diversorum enim
      tonorum antiphonis diversa Seculorum appropriata sunt. Haec autem tonorum agnitio
      quae per
      Seculorum habetur, imperfectior est ante data cognitione. Illa enim est per causam,
      haec
      vero per effectum. Sunt enim in antiphonis Seculorum quodammodo tonorum effectus ad
      hoc
      inventa, ut ipsis mediantibus et tonorum antiphonarum facilior habeatur cognitio et
      earundem
      super psalmos intonatio. Volentes igitur per Seculorum antiphonarum tonos cognoscere
      has
      regulas teneant generales:</p>
   <p>Omnis antiphona finiens in re cuius Seculorum incipit ad quintam notam
      desuper, scilicet la, primi toni est.</p>
   <p>|| [17rb in marg.] Omnis antiphona finiens in re cuius Seculorum
      incipit ad tertiam notam desuper, scilicet fa, secundi toni est.</p>
   <p>Omnis antiphona finiens in mi cuius Seculorum incipit ad sextam notam
      desuper, scilicet fa, tertii toni est.</p>
   <p>Omnis antiphona finiens in mi cuius Seculorum incipit ad quartam notam
      desuper, scilicet la, quarti toni est.</p>
   <p>Omnis antiphona finiens in fa vel in ut cuius Seculorum incipit ad
      quintam notam desuper, scilicet sol vel fa, quinti toni est.</p>
   <p>Omnis antiphona finiens in fa vel in ut cuius Seculorum incipit ad
      tertiam notam desuper, scilicet la vel mi, sexti toni est.</p>
   <p>Omnis antiphona finiens in sol vel in ut cuius Seculorum incipit ad
      quintam notam desuper, scilicet sol, septimi toni est.</p>
   <p>Omnis antiphona finiens in sol vel in ut cuius Seculorum incipit ad
      quartam notam desuper, scilicet fa, octavi toni est, id est esse debet.</p>
   <p>Et sicut glosso in hac ultima regula est: "id est esse debet", eodem
      modo ipsum in aliis regulis hic positis glossandum est, propter quasdam antiphonas
      quibus
      Seculorum male assignantur; cum sint unius toni, Seculorum habent alterius, ut patet
      de ista
      antiphona Ecce tu pulchra es. Est enim secundi toni, cum tamen Seculorum primi habeat.
      Hoc
      autem praesumitur propter convenientiam huiusmodi antiphonae praedictae, maxime in
      suo
      principio cum primi toni antiphonis. Quandoque autem uni antiphonae in uno libro attribuitur
      aliquid Seculorum primi toni, in alio vero libro eidem secundi Seculorum impensum
      est. Et si
      talis antiphona per indifferentiam se habeat ad talem tonum parem vel imparem, tolerandum
      est et potest ipsa intonari semper secundum exigentiam illius toni cuius habet Seculorum.
      Si
      vero aliquam antiphonam alicuius toni imparis existentem, puta primi,
      Seculorum alterius imparis toni, puta tertii vel quinti, habere contingat, dicendum
      Seculorum tale penitus esse falsum et tali antiphonae male assignatum, || [17va in
      marg.]
      nec secundum ipsum super psalmum antiphona talis intonari debet, nisi forsitan quandoque
      propter imperitiam in choro astantium tonorum intonantium naturas. Et quod dictum
      est de
      tonis imparibus, de paribus dictum esse teneatur.</p>
   <p>III Capitulum in quo traditur notitia generalis intonationis tonorum</p>
   <p>His igitur positis regulis quibus quoquo modo antiphonarum tonus
      apparere potest, nunc qua sciamus super psalmos intonare ipsas, cuiuscumque existerint
      toni,
      videamus artem quae ex trium vel quattuor cognitione principaliter dependet. Debet
      enim
      volens super psalmum antiphonam intonare, illius Seculorum videre primitus cuiusque
      toni sit
      noscere. Secundo scire debet quale principium in sua intonatione teneat ille tonus
      illudque
      in psalmi principio si possibile sit observare. Tertio illius toni medium similiter
      conservare debet. Postremo per cantum sui Seculorum suum psalmum debet terminare.
      De horum
      quibusdam in generali prosequamur primo; dehinc vero specialius fiet de omnibus executio,
      cum ad enarrandum concordantiae modos tonorum quorumlibet sigillatim descendemus.
      Haec enim
      doctrinae via ignota nobis est, ut videlicet a communioribus ad specialiora procedamus.</p>
   <p>Dicimus itaque quod primus tonus atque sextus fa sol la servant in suae
      intonationis principio. Secundus vero, tertius octavusque ut re fa tenent, sed la
      sol la
      quartus habet; quintus vero ut mi sol, septimus autem mi fa sol. Et ut istorum firmior
      habeatur memoria, qui sequuntur versus teneantur:</p>
   <p>Versus de principiis suavis intonationis</p>
   <p>Servant fa sol la primus sextusque tonorum.</p>
   <p>Tertius, octavus ut re fa tenentque secundus.</p>
   <p>La sol la quartus, ut mi sol quintus habebit.</p>
   <p>Principium tenet hoc mi fa sol septimus horum.</p>
   <p>|| [17vb in marg.] Deinde medium in antiphonarum intonatione servaturum
      breviter explicemus. Primus tonus, sextus ac septimus in suae intonationis medio fa
      mi re mi
      servant. Secundus vero, quintus octavusque in suo medio tenent fa sol fa; tertius
      autem
      habet sol fa mi fa, sed quartus ut re mi re. Unde versus:</p>
   <p>Versus de mediis tonorum</p>
   <p>Septimus et primus cum sexto sic mediantur:</p>
   <p>Fa mi re mi; quintus, octavus habentque secundus</p>
   <p>Fa sol fa, sed terno sol fa mi faque dones.</p>
   <p>Ut re mi re quartus servat quando mediatur.</p>
   <p>IV Hic fit prosecutio in speciali de tonorum diversorum inchoatione et primo
      tanguntur ea quae ad primum tonum spectant</p>
   <p>Consequenter ut intonationis antiphonarum perfectior habeatur cognitio,
      concordantiae modos tonorum quorumcumque quibus Seculorum deserviunt breviter enarremus.
      Praemonendum est autem quod, sicut diversorum tonorum distinctio ex fine et ex qualitate
      processus cantuum praecipue dinoscitur, ita similiter modorum concordantiae diversorum
      discretio ex principiis cantuum diversis perpenditur.</p>
   <p>Primus itaque tonus quattuor principia scilicet .a.lamire, .F.faut,
      .D.solre, .C.faut, et secundum haec quattuor principia octo concordiae modos habet
      quibus
      octo Seculorum deserviunt, haec scilicet:</p>
   <p>[DMA A/IXa:60; text: Euouae.] </p>
   <p>|| [18r in marg.] Quomodo autem ex diversa quattuor principiorum primi toni
      praetactorum combinatione horum octo concordantiae modorum habeatur distinctio, intentionis
      nostrae praesentis declarare non est. Ad praesens autem scire sufficiat omnem antiphonam
      aliquid illorum octo Seculorum habentem primi toni esse, vel falsa est illius Seculorum
      intitulatio. Verum est autem quod alia Seculorum primi toni a praetactis in libris
      quibusdam
      reperiri possunt; quia tamen non multum in usu sunt, ipsorum exempla ponere non curavimus.
      Unde et quaedam horum octo positorum hic ab usu nostro frequenti recesserunt.</p>
   <p>Nunc ad intonationem antiphonarum primi toni descendamus. Dicimus
      igitur quod omnes antiphonae huius toni, quodcumque Seculorum habuerint, in simplicibus
      psalmis et quantum ad principium et quantum ad medium intonandae sunt hoc modo:</p>
   <p>[DMA A/IXa:61,1; text: Dixit dominus domino meo: sede a dextris
      meis]</p>
   <p>Ab hac regula excipiuntur antiphonae hoc Seculorum habentes:</p>
   <p>[DMA A/IXa:61,2; text: Euouae.]</p>
   <p>De quo inter alia exemplificatum non est, quia quidam ipsum dicunt esse
      primi toni, alii vero octavi. Opinor tamen antiphonas Seculorum ultimo tactum habentes
      potius esse primi toni quam octavi. Parum enim aut nihil, ipsarum intonatio quae iam
      tangetur, cum octavi toni intonatione convenit, sed cum intonatione toni primi
      multum ut diligenter consideranti manifestum esse debetur. Unde credo quod cantus
      illius
      antiphonae Nos qui vivimus et caetera debet esse talis:</p>
   <p>[DMA A/IXa:62,1; text: Nos qui vivimus benedicimus domino.]</p>
   <p>Intonatur praetactum Seculorum sic:</p>
   <p>[DMA A/IXa:62,2; text: In exitu Israhel de Egypto domus Jacob de populo
      barbaro. Euouae.]</p>
   <p>Habuit autem istud Seculorum diversum solemnioremque intonandi modum ab
      aliis, praecipue propter illum psalmum In exitu Israhel et caetera. Hoc autem fuit
      ad
      maiorem idolatris confusionem faciendam. Redarguuntur enim quamplurimum in illo saepe
      tacto
      psalmo. Quia etiam illa duo cantica scilicet Benedictus dominus deus israhel et Magnificat
      in ecclesia solemnius decantantur quam ceteri psalmi, in eorum intonatione variationem
      quandam habuerunt tam in primo tono quam in quibusdam aliis. Sic enim intonanda sunt
      praetacta cantica quoad tonum primum:</p>
   <p>[DMA A/IXa:62,3; text: Benedictus dominus deus Israhel: quia visitavit
      et fecit redemptionem plebis suae. Magnificat anima mea dominum.]</p>
   <p>Si vero propter dictionum vel syllabarum paucitatem ante medium alicuius
      versus stantium intonationis primi toni proprietas quantum ad principium et quantum
      ad
      medium pariter nequeat observari, tunc dimissa principii proprietate medii proprietas
      salvanda est:</p>
   <p>[18v in marg.] [DMA A/IXa:63,1; text: Deus deus meus: ad te deluce
      vigilo.] </p>
   <p>Et quod nunc dictum est de hoc tono veritatem habet in aliis. Habet
      autem quilibet tonus suam caudam, quae etiam neuma vocatur, sive oda, sive iubilus.
      Est
      igitur toni primi cauda talis:</p>
   <p>[DMA A/IXa:63,2]</p>
   <p>Est autem notandum quod in multis tonis missarum introitus alios habent
      concordantiae modos seu alias Seculorum differentias aliamque suorum psalmorum intonationem
      quam antiphonae. Ideoque concordantiae modos introituum tonorum quorumlibet modumque
      intonandi ipsorum breviter suis in locis patefaciemus per exempla. Dicimus itaque
      quod
      primus tonus introituum sive officiorum quinque concordantiae modos habet sive Seculorum,
      ut
      patet hic:</p>
   <p>[DMA A/IXa:63,3; text: Euouae.]</p>
   <p>Debent autem introitus primi toni, quodcumque illorum habuerint Seculorum,
      intonari sic:</p>
   <p>[DMA A/IXa:64,1; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Notandum est etiam quod cuiuslibet toni est habere aliquem cantum
      communem in versibus responsoriorum, qui cantus iccirco "communis" dicitur, quia in
      ipso
      multorum responsoriorum versus tonum eundem habentium communicant. Potest tamen dici
      "proprius" quia competit soli et non omni; et quia talium versuum Gloria in libris
      notatum
      est raro ipsorum, quorumcumque tonorum fuerint, exempla ponemus. Versuum igitur communium
      responsoriorum primi toni Gloria tale est:</p>
   <p>[DMA A/IXa:64,2; text: Gloria patri et filio et spiritui sancto.]</p>
   <p>Et praeterea notandum quod quaedam invitatoria sunt primi toni, quaedam
      secundi, et sic de aliis. Et sicut tonorum diversorum antiphonae Seculorum habent
      diversa,
      similiter Venite habent diversa invitatoria tonorum diversorum. Sicut etiam in
      quibusdam tonis diversa Seculorum unius toni diversis antiphonis correspondent, ita
      similiter in tonis quibusdam Venite diversa eiusdem toni diversis respondent invitatoriis.
      Non est igitur quodcumque Venite ad invitatoria quaecumque decantandum, sed Venite
      primi
      toni ad invitatoria toni primi tantum decantandum est. Et quod dico de primo tono
      intelligatur de aliis. Attamen quidam ob tonorum forte ignorantiam hoc servare non
      curantes
      frequenter unius toni invitatorio toni alterius Venite attribuunt. Ut autem tonorum
      quis
      naturas servare cupiens aliquantulum in his habere se sciat, ipsorum Venite tonorum
      diversorum hic posita videat exempla. Invitatoria primi toni talia habent Venite:</p>
   <p>[19r in marg.] [DMA A/IXa:65; text: Venite exultemus domino jubilemus
      deo.] </p>
   <p>V Capitulum de pertinentibus ad secundum tonum</p>
   <p>Actum est superius de primi toni intonatione et de quibusdam aliis ad
      eundem tonum spectantibus. Nunc autem ad secundum veniamus tonum qualia tetigimus
      ibi
      tangentes hic et in aliis tonis similiter, eodemque ordine. Sed brevius expediemus
      nos in
      his aliis tonis quam in primo tono fecerimus.</p>
   <p>Secundus tonus quinque habet principia scilicet Gammaut, .A.re,
      .C.faut, .D.solre, .F.faut. Principium tamen eius in Gammaut raro invenitur. Possunt
      autem
      primi toni principia similiter et secundi nosci per hunc versum. Versus:</p>
   <p>Ce De Fle at primus, Gat A Ce De Flatque secundus.</p>
   <p>Quamvis autem secundus tonus tot praetacta principia possideat, tamen
      super antiphonas unum modum concordantiae sive duos tantum habet, ut patet hic:</p>
   <p>[DMA A/IXa:66,1; text: Vel sic: Euouae.]</p>
   <p>Omnes antiphonae huius toni in simplicibus psalmis taliter debent
      intonari:</p>
   <p>[DMA A/IXa:66,2; text: Dixit dominus domino meo: sede a dextris
      meis.]</p>
   <p>Est autem notandum quod medium huius toni similiter quarti et octavi per
      dictiones acutum accentum habentes, sive unius syllabae sint, sive plurium, impeditur.
      Cur
      enim in medii fine versus cadant, dictiones praetactae acui debent. Unde ubi secundum
      praetactas de mediis tonorum regulas fa sol fa dicere deberemus, dicimus tunc fa fa
      sol, ut
      patet hic:</p>
   <p>[DMA A/IXa:67,1; text: Qui confidunt in domino sicut mons syon: non
      commovebitur in eternum et caetera. Domine ne in furore tuo arguas me: neque in ira
      tua
      corripias me.]</p>
   <p>Solemnius autem quam tactum sit, intonatur iste tonus super Benedictus
      et Magnificat, ut patet hic:</p>
   <p>[DMA A/IXa:67,2; text: Benedictus dominus deus Israhel: quia visitavit
      et fecit redemptionem plebis suae. Magnificat anima mea dominum. Cauda secundi toni]</p>
   <p>|| [19v in marg.] Iste tonus super introitus unicum habet Seculorum, hoc
      scilicet:</p>
   <p>[DMA A/IXa:68,1; text: Euouae.] </p>
   <p>Intonatur autem tactum Seculorum super quoscumque secundi toni
      introitus, quemadmodum istius toni antiphonae super Benedictus et Magnificat intonatae
      prius
      sunt. Attamen ponamus exemplum:</p>
   <p>[DMA A/IXa:68,2; text: Gloria patri et filio et spiritui sancto. Sicut
      erat in principo et nunc et semper et in secula seculorum. Amen.]</p>
   <p>Habent autem versus communes responsoriorum toni secundi Gloria
      tale:</p>
   <p>[DMA A/IXa:68,3; text: Gloria patri et filio et spiritui sancto.]</p>
   <p>Invitatoria huius toni tale habent Venite:</p>
   <p>[DMA A/IXa:68,4; text: Venite exultemus domino jubilemus deo.]</p>
   <p>VI Capitulum de pertinentibus ad tertium tonum</p>
   <p>Tertius tonus quattuor habet principia, scilicet .c.solfaut,. a.lamire,
      .G.solreut, .E.lami. Habet autem secundum haec principia tres concordantiae modos
      super
      antiphonas sive tria Seculorum quae patent hic:</p>
   <p>[DMA A/IXa:69,1; text: Euouae.]</p>
   <p>Omnes antiphonae huius toni quodcumque positorum habeant Seculorum in
      simplicibus psalmis praeter Benedictus et Magnificat intonari debent sic:</p>
   <p>[DMA A/IXa:69,2; text: Dixit dominus domino meo: sede a dextris
      meis.]</p>
   <p>Super Benedictus et Magnificat sic:</p>
   <p>[DMA A/IXa:69,3; text: Benedictus dominus deus Israhel: quia visitavit
      et fecit redemptionem plebis suae. Magnificat anima mea dominum.]</p>
   <p>Cauda huius toni talis est:</p>
   <p>[DMA A/IXa:70,1; text: Cauda tertii toni] </p>
   <p>Tonus iste unum vel duos super introitus concordantiae modos habet sive
      Seculorum. Idem enim intelligo per modos concordantiae et per Seculorum et etiam per
      Seculorum differentias.</p>
   <p>|| [20r in marg.] Tactorum Seculorum patent exempla:</p>
   <p>[DMA A/IXa:70,2; text: Euouae.]</p>
   <p>Intonantur huius toni Seculorum praetacta sic:</p>
   <p>[DMA A/IXa:70,3; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Versus communes responsoriorum huius toni Gloria tale habent:</p>
   <p>[DMA A/IXa:70,4; text: Gloria patri et filio et spiritui sancto.]</p>
   <p>Huius toni invitatoria tale habent Venite:</p>
   <p>[DMA A/IXa:71; text: Venite exultemus domino jubilemus deo et
      caetera.]</p>
   <p>VII Capitulum de pertinentibus ad quartum tonum</p>
   <p>Quartus tonus quinque habet principia, scilicet .C.faut, .D.solre,
      .E.lami, .F.faut et .G.solreut. Quidam tamen dicunt quod quandoque iste tonus, id
      est cantus
      aliqui huius toni incipiunt in .a.lamire, sed hoc est improprie. Nam istud principium
      tertio
      tono proprium est. Habet enim tertius tonus principia propria duo, ut ad quartum comparatur
      tonum, scilicet .c.solfaut et .a.lamire. Unde antiphonae seu alii cantus incipientes
      in
      aliqua duarum clavium praetactarum tertii toni debent esse, non quarti. Tria vero
      principia
      propria quartus habet tonus, prout tertium respicit, scilicet .F.faut, .D.solre, .C.faut.
      Unde antiphonae incipientes in aliqua trium praetactarum clavium finientesque in .E.lami
      quarti debent esse toni, non tertii. Communicant autem hi duo toni in principiis duobus
      quae
      sunt .G.solreut et .E.lami. Sed valde dissimiliter habent ea, ut apparere potest intuenti,
      huius toni et illius antiphonas incipientes in praetactis duabus clavibus. Verum est
      igitur
      quia prope principium huius tractatus dicebatur, scilicet quod per tria cuius toni
      aliquis
      cantus sit cognoscitur, quae sunt principium, medium atque finis. Licet autem dictum
      sit hic
      qualiter per medium atque finem alicuius cantus tonus nosci queat, qualiter tamen
      per
      principium non est tactum nisi generaliter valde enumerando scilicet omnium tonorum
      principia. Et quod modo de tertii toni a quarto distinctione ex ipsorum
      principiis sumpta tangebamus, incidens erat. Nunc autem tactum correlarium relinquentes,
      ad
      propositum redeamus nostrum.</p>
   <p>Dicebamus autem quartum tonum quinque habere principia, quae cum tertii
      toni principiis sciri possunt per hunc versum. Versus:</p>
   <p>E Ges a ces terno cedent; El Fa Geque quarto.</p>
   <p>Habet autem quartus tonus super antiphonas sex concordantiae modos, hos
      scilicet:</p>
   <p>[DMA A/IXa:73,1; text: Euouae.] </p>
   <p>Omnes antiphonae huius toni quodcumque dictorum habuerint Seculorum,
      primo excepto, intonari debent sic:</p>
   <p>[DMA A/IXa:73,2; text: Dixit dominus domino meo : sede a dextris
      meis.]</p>
   <p>|| [20v in marg.] Antiphonae vero primum illorum sex Seculorum habentes
      debent intonari sic:</p>
   <p>[DMA A/IXa:73,3; text: Lauda Jherusalem dominum: lauda deum tuum
      Syon.]</p>
   <p>Huius toni intonatio super Benedictus et Magnificat talis est:</p>
   <p>[DMA A/IXa:74,1; text: Benedictus dominus deus Israhel: quia visitavit
      et fecit redemptionem plebis suae. Magnificat anima mea dominum.]</p>
   <p>Habet autem tonus iste caudas duas; harem vero prior magis usitata
      est:</p>
   <p>[DMA A/IXa:74,2; text: Cauda quarti toni Vel sic:]</p>
   <p>Introitus huius toni talia Seculorum habent:</p>
   <p>[DMA A/IXa:74,3; text: Vel sic: Euouae.]</p>
   <p>Intonantur autem Seculorum praetacta sic:</p>
   <p>[DMA A/IXa:74,4; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Communium versuum responsoriorum huius toni Gloria talis est:</p>
   <p>[DMA A/IXa:75,1; text: Gloria patri et filio et spiritui sancto.] </p>
   <p>Invitatoria huius toni duo habent Venite, haec scilicet:</p>
   <p>[DMA A/IXa:75,2; text: Venite exultemus domino.]</p>
   <p>Est autem primum horum magis usitatum quam secundum.</p>
   <p>VIII Capitulum de pertinentibus ad quintum tonum</p>
   <p>Quintus tonus tria habet principia vel quattuor. Haec scilicet sunt
      .c.solfaut, .a.lamire, .G.solreut, .F.faut. Habet autem iste tonus super antiphonas
      duo
      Seculorum vel tria tantum, haec scilicet:</p>
   <p>[DMA A/IXa:76,1; text: Euouae.]</p>
   <p>Omnes antiphonae huius toni tam super Benedictus et Magnificat quam
      super quoscumque alios psalmos intonandae sunt sic:</p>
   <p>[21r in marg.] [DMA A/IXa:76,2; text: Dixit dominus domino meo: sede a
      dextris meis.]</p>
   <p>Non enim est alia huius toni intonatio super Benedictus et Magnificat
      et super alios psalmos quoscumque. Immo super uno ex eodem modo intonantur hic et
      ibi tam ex
      parte principii quam medii. Ut tamen omnis tollatur dubitatio, ponuntur exempla:</p>
   <p>[DMA A/IXa:76,3; text: Benedictus dominus deus Israhel: quia visitavit
      et fecit redemptionem plebis]</p>
   <p>[DMA A/IXa:77,1; text: plebis suae. Magnificat anima mea dominum. Cauda quinti
      toni] </p>
   <p>Habet autem iste tonus super introitus duas vel tres Seculorum
      differentias:</p>
   <p>[DMA A/IXa:77,2; text: Euouae.]</p>
   <p>Nec est alia horum Seculorum intonatio ab antiphonarum prius tacta
      intonatione. Intonantur enim sic:</p>
   <p>[DMA A/IXa:77,3; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Gloria versuum communium responsoriorum huius toni tale est:</p>
   <p>[DMA A/IXa:77,4; text: Gloria patri et filio et spiritui sancto.]</p>
   <p>Huius toni invitatoria tale habent Venite:</p>
   <p>[DMA A/IXa:77,5; text: Venite exultemus domino.]</p>
   <p>IX Capitulum de pertinentibus ad sextum tonum</p>
   <p>Sextus tonus secundum quosdam tria habet principia, scilicet .F.faut,
      .D.solre, .C.faut; secundum alios autem habet quinque, scilicet .a.lamire, .F.faut,
      .E.lami,
      .D.solre, .C.faut. Principia huius toni similiter et quinti sciri possunt per hunc
      versum:</p>
   <p>Ef Ge la ce quintus; Ce Des El Ef al quoque sextus.</p>
   <p>Iste tonus super antiphonas unicum Seculorum habet, hoc scilicet:</p>
   <p>[DMA A/IXa:78,1; text: Euouae.]</p>
   <p>Huius toni antiphonae omnes in simplicibus psalmis intonationem
      recipiunt hanc:</p>
   <p>[DMA A/IXa:78,2; text: Dixit dominus domino meo: sede a dextris
      meis.]</p>
   <p>|| [21v in marg.] Super Benedictus autem et Magnificat huius toni
      antiphonae intonationem habent talem qualem habent antiphonae primi toni. Unde
      in nullo est variatio hinc et inde nisi ex parte finis seu ex parte Seculorum; et
      quod ita
      sit, patet hic:</p>
   <p>[DMA A/IXa:79,1; text: Benedictus dominus deus Israhel: quia visitavit
      et fecit redemptionem plebis suae. Magnificat anima mea dominum. Cauda huius toni,
      Vel sic:] </p>
   <p>Introitus huius toni unicum habet Seculorum, hoc scilicet:</p>
   <p>[DMA A/IXa:79,2; text: Euouae.]</p>
   <p>Notandum est autem quod, licet iste tonus et primus cum conveniant in
      suarum antiphonarum super psalmos intonatione ut ex praemissis patet, multum tamen
      in
      introituum super psalmos suos intonatione disconveniunt, ut ex exemplorum positione
      debet
      esse manifestum. Intonantur enim sexti toni introitus sic:</p>
   <p>[DMA A/IXa:79,3; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Versus communes responsoriorum huius toni tale habet Gloria:</p>
   <p>[DMA A/IXa:80,1; text: Gloria patri et filio et spiritui sancto.]</p>
   <p>Iste tonus diversa habet Venite quae diversis huius toni invitatoriis
      correspondent. Horum exempla patent hic:</p>
   <p>[DMA A/IXa:80,2; text: Venite exultemus domino.]</p>
   <p>X Capitulum de pertinentibus ad septimum tonum</p>
   <p>Septimus tonus quinque habet principia, scilicet .d.lasolre,
      .c.solfaut, .b.fa.[sqb].mi, .a.lamire et .G.solreut. Unde versus:</p>
   <p>Ges al bes ces del septenus principiatur.</p>
   <p>Habet autem iste tonus super antiphonas Seculorum quattuor, haec
      scilicet:</p>
   <p>[DMA A/IXa:81,1; text: Euouae] </p>
   <p>Omnes antiphonae huius toni in simplicibus psalmis intonati debent
      sic:</p>
   <p>[DMA A/IXa:81,2; text: Dixit dominus domino meo: sede a dextris
      meis.]</p>
   <p>Solemnius autem intonantur super Benedictus et Magnificat ut patet hic:</p>
   <p>[22r in marg.] [DMA A/IXa:82,1; text: Benedictus dominus deus Israhel:
      quia visitavit et fecit redemptionem plebis suae. Magnificat anima mea dominum.]</p>
   <p>Cauda huius toni talis est:</p>
   <p>[DMA A/IXa:82,2]</p>
   <p>Huius toni introitus unicum habet Seculorum ut hic patet:</p>
   <p>[DMA A/IXa:82,3; text: Euouae.]</p>
   <p>Intonantur autem praetactum Seculorum sic:</p>
   <p>[DMA A/IXa:82,4; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Huius toni responsoriorum communes versus habent Gloria tale:</p>
   <p>[DMA A/IXa:83,1; text: Gloria patri et filio et spiritui sancto.] </p>
   <p>Invitatoria huius toni tale habent Venite:</p>
   <p>[DMA A/IXa:83,2; text: Venite exultemus domino.]</p>
   <p>XI Capitulum de pertinentibus ad octavum tonum</p>
   <p>Octavus tonus sex habet principia, scilicet .c.solfaut, .a.lamire,
      .G.solreut, .F.faut. .D.solre, .C.faut. Unde versus:</p>
   <p>Ce Des Ef Get a ces octavus principiatur.</p>
   <p>Habet autem iste tonus quattuor concordantiae modos, hos scilicet:</p>
   <p>[DMA A/IXa:84,1; text: Euouae.]</p>
   <p>Hi in simplicibus psalmis intonantur sic:</p>
   <p>[DMA A/IXa:84,2; text: Dixit dominus domino meo: sede a dextris
      meis.]</p>
   <p>Super Benedictus vero et Magnificat huius toni intonatio, quoad
      principium et quoad medium, eadem est cum secundi toni intonatione similiter et super
      quoscumque psalmos.</p>
   <p>Quod autem sic sit, exemplorum positio manifestat:</p>
   <p>[DMA A/IXa:85,1; text: Benedictus dominus deus Israhel: quia visitavit
      et fecit redemptionem plebis suae.] </p>
   <p>[22v in marg.] [DMA A/IXa:85,2; text: Magnificat anima mea
      dominum.]</p>
   <p>Cauda huius toni talis est:</p>
   <p>[DMA A/IXa:85,3]</p>
   <p>Introitus huius toni unicum habent Seculorum:</p>
   <p>[DMA A/IXa:85,4; text: Euouae.]</p>
   <p>Cuius exemplum intonatioque patet hic:</p>
   <p>[DMA A/IXa:86,1; text: Gloria patri et filio et spiritui sancto. Sicut
      erat in principio et nunc et semper et in secula seculorum. Amen.]</p>
   <p>Gloria responsoriorum communium huius toni tale est:</p>
   <p>[DMA A/IXa:86,2; text: Gloria patri et filio et spiritui sancto.]</p>
   <p>Fortassis in quibusdam libris invitatoria octavi toni proprietates
      servantia cum suo proprio Venite reperiri possunt. Quia tamen talium invitatoriorum
      suorumque Venite propriorum ad nos nondum venit plena cognitio plurium ad hoc librorum
      examinatione facta, non obstante ipsorum quoad praesens exemplorum positionem dimittimus.
      Ad
      maiorem praedictorum notitiam consequendam, notanda duo sunt quorum primum de tonorum
      principiis erit, secundum vero de ipsorum Seculorum. Primo igitur notandum est quod,
      cum
      prius tonorum diversorum principia narraremus ascribendo isti tono vel illi tot et
      talia
      principia et non plura, verus erat noster sermo de tonis in propria clave terminatis,
      quod
      si tonus aliquis in sua non propria clave finiatur, alia principia obtinere poterit
      ab
      attributis sibi prius. Verbi gratia exemplificemus in tonorum uno simileque intelligatur
      de
      reliquis. Dicebamus prius quartum tonum quinque vel sex habere tantummodo principia,
      quod
      verum est cum in .E.lami in spatio terminatur. Si enim clavis alterius finem possideat,
      alia
      principia ab illis sex habere poterit; puta si in .a.lamire in regula
      terminetur, quod saepe contingit, in .c.solfaut quibit incipere. Rationabile etenim
      est ut
      ad finis variationem principii variatio consequatur. Secundo notandum est quod si
      aliquis
      Seculorum aliqua, de quibus exemplificatum prius non sit, reperiat sive super antiphonis
      sive super introitibus dubitetque de ipsorum tono, ad regulas recurrat prius datas
      quarum
      speculatione profunda suae dubitationis aculeus, uti reor, evanescet.</p>
   <p>Hic igitur brevis de tonis tractatus quoad praesens sufficiat. In quo
      non omnia tonorum arti spectantia explicare studuimus, sed tantum quae visa nobis
      sunt eorum
      intonationi necessaria magis esse. Non enim intentionis fuit nostrae hic tonorum satisfacere
      velle scientiae, neque enim ad hoc nostri ingenii debilitas sufficeret, sed potius
      per hoc
      opusculum personae cuiusdam velle praeces exaudire. Fortassis autem aliqua quae de
      tonis
      obmissa nunc sunt, alias supplebuntur.</p>
   <p>Explicit tractatus intonationis tonorum.</p>
</div>
</main>

</body>
</html>

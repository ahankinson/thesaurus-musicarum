<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>caput I INCIPIT LIBER ENCHIRIADIS DE MUSICA.</p>
   <p>caput II De ptongorum figuris et quare sint ogdecim.</p>
   <p>caput III Unde dicatur tetrachordum finalium et ceterorum.</p>
   <p>caput IV Quare unum solum tetrachordum sub finalibus sit et duo
      supra.</p>
   <p>caput V Quid distet inter autentos et minores tonos.</p>
   <p>caput VI De proprietate sonorum et quotis locis ab invicem distent
      eiusdem qualitatis soni.</p>
   <p>caput VII Descriptiunculae de sonorum proprietatibus ad
      exercendum.</p>
   <p>caput VIII Quomodo ex quattuor sonorum vi omnes toni producantur.</p>
   <p>caput IX Quid sit inter ptongos et sonos, inter tonos et epogdoos,
      quid etiam toni et modi sive tropi, particulae quoque, quid diastema et sistema.</p>
   <p>caput X De symphoniis.</p>
   <p>caput XI Quomodo ex simplicibus symphoniis aliae componantur.</p>
   <p>caput XII Item de eisdem symphoniis.</p>
   <p>caput XIII De proprietate symphoniarum.</p>
   <p>caput XIV De auctiore diaphonia per diatessaron eiusque
      descriptio.</p>
   <p>caput XV Diaphoniae auctioris descriptio per diapente.</p>
   <p>caput XVI Quid de his Ptolomeum sensisse Boetius narrat.</p>
   <p>caput XVII De ordine consonantiarum, consonantia et inconsonantia.</p>
   <p>caput XVIII Quod modo altiora modo summissiora loca organum petat.</p>
   <p>caput XIX Quod in aliquibus rationis huius profunditas minus sit
      penetrabilis.</p>
   <p>Enchirias normam statuit, cui limmata quartis</p>
   <p>Sunt spaciis in parte gravi, praeeunte tonorum</p>
   <p>Sorte trium; cum fit quater hic diapenticus ordo,</p>
   <p>Qui quadriformis habet quintis regionibus aequum,</p>
   <p>Septima post decimam complet hoc chorda, sequenti</p>
   <p>Nexa tono. sic ter senas notat arte caracter</p>
   <p>Dans tetrachorda quater, quae a se discrimine distant.</p>
   <p>[caput I in marg.] INCIPIT LIBER ENCHIRIADIS DE MUSICA</p>
   <p>Sicut vocis articulatae elementariae atque individuae partes sunt
      litterae, ex quibus compositae syllabae rursus componunt verba et nomina eaque perfectae
      orationis textum, sic canorae vocis ptongi, qui Latine dicuntur soni, origines sunt
      et
      totius musicae continentia in eorum ultimam resolutionem desinit. Ex sonorum copulatione
      diastemata, porro ex diastematibus concrescunt systemata; soni vero prima sunt fundamenta
      cantus. Ptongi autem non quicumque dicuntur soni, sed qui legitimis ab invicem spaciis
      melo
      sunt apti. Eorum quidem sic et intendendo et remittendo naturaliter ordo continuatur,
      ut
      semper quattuor et quattuor eiusdem conditionis sese consequantur. At singuli
      horum quattuor sic sunt competenti inter se diversitate dissimiles, ut non solum acumine
      differant et gravitate, sed in ipso acumine et gravitate propriam naturalitatis suae
      habeant
      qualitatem, quam rursus his singulis ratum ab invicem acuminis et laxionis spacium
      format.
      Exempli gratia hae in ordine ipsorum notae: [descriptio 1 in marg.]</p>
   <p>[VMKIII:4; text: tonus, semitonium, Primus qui et gravissimus Grece
      protos dicitur, vel archoos; Secundus deuteros, tono distans a proto; Tertius tritos,
      semitonio distans a deutero; Quartus tetrardus, tono distans a trito.] </p>
   <p>Horum continua multiplicatione sonorum infinitas texitur, et tamdiu
      quaternis quaterni eiusdem conditionis succedunt, donec vel ascendendo vel descendendo
      deficiant.</p>
   <p>Ita: [descriptiones 2/3 in marg.]</p>
   <p>[VMKIII:5,1; text: tonus, semitonium]</p>
   <p>Ut enim haec descriptiuncula ostendit, sive sursum sive iusum sonos in
      ordine ducas usque in defectum vocis, huiusmodi velut tetracordorum successio non
      cessabit.
      Horum etiam quattuor sonorum virtus octo modorum potestatem creat, ut postea suo loco
      dicetur. Horum sociali diversitate tota adunatur armonia. Verum quia, ut dictum est,
      eorum
      multiplicatio in inmensum procedit, ex hac inmensitatis confusione certum sibi numerum
      elegit ratio disciplinae et in decem et octo sonis sibi speculationem posuit. In quibus
      primum et humillimum constat tetracordum gravium. Huic proximum tetracordum finalium.
      Post
      quos tetracordum superiorum. Deinde excellentium. Ultimi remanent duo. Quorum descriptio
      en
      ista est:</p>
   <p>[VMKIII:5,2; text: tonus, semitonium, graves, finales, superiores,
      excellentes]</p>
   <p>[caput II in marg.] DE PTONGORUM FIGURIS ET QUARE SINT OGDECIM</p>
   <p>Igitur quia, ut dictum est, eiusdem conditionis quattuor et quattuor
      natura statuit, ita et notae pene sunt eaedem. Solummodo tetracordorum differentia
      versis in
      varium karacteribus indicatur.</p>
   <p>[VMKIII:6; text: Primus finalis seu terminalis dasian inclinum S ad
      caput ita, Secundus finalis C versum ad caput ita, Tertius finalis I iota simplex
      et
      inclinum ita, Quartus finalis C dimidium ad caput ita, Graves retro versi finales
      ita,
      Superiores demissi capita finales ita, Excellentes demissi capita graves ita, tonus,
      semitonium]</p>
   <p>Excepto trito, qui in gravibus notam habet N inclinum [signum], in
      superioribus N versum et inclinum [signum], in excellentibus iota perfixum [signum].
      Duo residui signa habent [signa] iacentis proti et deuteri. Sunt omnes duodeviginti,
      quo videlicet singuli extremam suam symphoniam attingant, id est quindecimum sonum,
      unde
      post dicetur. Sunt et alia plura plurium sonorum signa inventa antiquitus, sed nobis
      a
      facilioribus ordiendum.</p>
   <p>[caput III in marg.] UNDE DICATUR TETRACORDUM FINALIUM ET
      CETERORUM</p>
   <p>Terminales sive finales dicuntur, quia in unum aliquem ex his quattuor
      melos omne finiri necesse est. Etenim primi toni melum et subiugalis sui sono [signum]
      archoo regitur et finitur. Secundus tonus cum subiugali suo sono [signum] deutero
      regitur et
      finitur. Tertius eiusque subiugalis sono [signum] trito regitur et finitur.
      Quartus cum suo subiugali sono [signum] tetrardo regitur et finitur. Vocatur autem
      autentus
      maior quilibet tonus, plagis minor.</p>
   <p>[caput IV in marg.] QUARE UNUM SOLUM TETRACORDUM SUB FINALIBUS SIT ET
      DUO SUPRA</p>
   <p>Finales seu terminales soni sub se habent unum tetracordum, quod
      dicitur gravium, supra se autem duo, id est superiorum et excellentium cum residuis
      duobus
      sonis, videlicet quod simplex et legitimus cantus inferius non descendit quam usque
      ad sonum
      quintum a finali suo, in primo dumtaxat tono et secundo ab [signum] archoo vel proto
      finali
      usque in eundem gravem [signum], in tertio et quarto a [signum] deutero finali usque
      in
      eundem gravem [signum], in quinto et sexto a [signum] trito finali usque in eundem
      gravem [signum], in septimo et octavo a [signum] tetrardo finali usque in eundem
      gravem [signum]. At vero in acumine a quocumque finali sono usque in tertium eiusdem
      nominis
      sonum efferri valet, id est usque in excellentes.</p>
   <p>[caput V in marg.] QUID DISTET INTER AUTENTOS ET MINORES TONOS</p>
   <p>Praeterea cum eodem sono autentus quisque tonus et qui sub ipso est
      regantur et finiantur, unde et pro uno habentur tono, in hoc tamen differunt, quod
      minoribus
      tonis minora in elevando sunt spacia, et inferior quisque tonus non nisi ad quintum
      usque
      sonum a finali sono ascendit, sed et hoc raro.</p>
   <p>[caput VI in marg.] DE PROPRIETATE SONORUM ET QUOTIS LOCIS AB INVICEM DISTENT
      EIUSDEM QUALITATIS SONI</p>
   <p>Igitur quem in his studere delectat, det operam, quatinus propriam
      cuiusque soni vim calleat dinoscere, dehinc in miscendis sonis quotumcumque ptongum
      sive in
      gravem seu in acutam partem celeriter capere, ut, et virtute et karactere quotus quisque
      sit
      sonus a sono, liquido contempletur. Omnis sonus musicus habet in utramque sui partem
      quinto
      loco suaemet qualitatis sonum, tertio loco in utrumque latus sonum eundem, et quem
      in hoc
      aut illo latere secundum habet, in altero habet quartum. Dandum quoque aliquid eis
      est, qui
      minus adhuc in his exercitati sunt, quo vel in noto quolibet melo sonorum proprias
      discant
      discernere qualitates vel ignotum melum ex nota eorum qualitate et ordine per signa
      investigare. Non parum enim ad investigationem hanc proficit, dum singulorum
      ipsorum per vicinos sonos Greca suo ordine modulantur vocabula hoc modo: [descriptio
      in
      marg.]</p>
   <p>[VMKIII:11; text: tritos, deuteros, archoos, tetrardos] </p>
   <p>[caput VII in marg.] DESCRIPTIUNCULAE DE SONORUM PROPRIETATIBUS AD
      EXERCENDUM</p>
   <p>Sic itaque sonus quisque dum suo semetipsum nomine canit, facile in
      canendo sentitur, quis ille vel ille sit. Exemplo sit inferius descriptum carmen,
      quod
      superscriptae syllabis notae musicae modulantur ipsarum desuper notarum appellationibus
      adsignatis ad hunc modum.</p>
   <p>[descriptio in marg.]</p>
   <p>[VMKIII:12; text: tetrardos, archoos, deuteros, tritos, Rex caeli
      domine squalidique soli, Tytanis nitidi maris undisoni, Te humiles famuli modulis
      venerando
      piis, Se iubeas flagitant variis liberare malis]</p>
   <p>Sed dum forte in sono aliquo dubitatur, quotus sit, tum a semitoniis, quibus
      constat semper deuterum tritumque disiungi, toni in ordine rimentur et mox, quis ille
      fuerit, agnoscetur, donec sonos posse notare vel canere non minus quam litteras scribere
      vel
      legere ipse usus efficiat. Et haec utcumque dicta sint ad studia incipientium adiuvanda.</p>
   <p>[caput VIII in marg.] QUOMODO EX QUATTUOR SONORUM VI OMNES TONI
      PRODUCANTUR</p>
   <p>Demonstrandum nunc, quomodo haec quattuor ptongorum vis modos, quos
      abusive tonos dicimus, moderetur, et fiat dispositio talis: Sternantur in ordine veluti
      quaedam cordae e sonorum notis singulis e regione positis procedentes. Sint
      autem cordae vocum vice, quas eae significent notae. Inter quas cordas exprimatur
      neuma
      quaelibet, utputa huiusmodi: [descriptio 1 in marg.]</p>
   <p>[VMKIII:14; text: tonus, semitonium, alleluia] </p>
   <p>Ergo ut, quod dicitur, et audiendo et videndo comprobetur, alia rursus
      descriptiuncula per neumam eandem fiat. Similiter enim cordis a parte in partem ductis
      quaterna inter cordas series continuatim describatur, ita ut unaquaeque series suo
      proprio
      sit insignita colore. Primae quidem neumae series a sono [signum] incipiat et in sonum
      [signum] finiat. Secunda a sono [signum] inchoet et sono [signum] compleatur. Tertia
      incipiat a sono [signum] et in sonum [signum] desinat. Quarta a sono [signum]
      ordiatur et in sono [signum] consistat, ita: [descriptio 2 in marg.]</p>
   <p>[VMKIII:15; text: tonus, semitonium, alleluia]</p>
   <p>Hae quattuor descriptiunculae, dum solo ab invicem semitonio vel tono
      id est armonico spacio distant, eo solo a genere in genus singulae transponuntur.
      Primam
      dispositionem cum cecineris, poteris dinoscere, quia vis primi soni [signum] primi
      toni
      virtutem creet, qui protus autentus dicitur. Secundam cum cecineris, senties tonum
      deuterum
      a sono [signum] deutero gubernari. Tertiam assumens videbis similiter in sono [signum]
      trito
      triti toni consistere potestatem. Quartam cum fueris modulatus, intelleges toni tetrardi
      genus a sono tetrardo [signum] procedere.</p>
   <p>Igitur primae modulationi quaecumque primi toni mela aptari poterunt et
      subiugalis sui. Sua similiter secundae. Sua similiter tertiae. Sua similiter quartae,
      ad
      subiecta singulorum exempla. Quae dupliciter ad evidentiorem intellectum describere
      conatus
      sum, et linealiter quidem veluti cordarum usu et singillatim notarum adpositione per
      syllabas.</p>
   <p>Modulatio ad principalem protum modum et subiugalem eius [descriptio 3
      in marg.]</p>
   <p>[VMKIII:16; text: Alleluia. Laudate Dominum de caelis. Caeli caelorum
      laudate Deum.]</p>
   <p>Sequitur modulatio ad principalem deuterum modum et subiugalem eius.
      [descriptio 4 in marg.]</p>
   <p>[VMKIII:17; text: Alleluia. Confitebor Domino nimis in ore meo.
      Laudabo Deum meum in vita mea.]</p>
   <p>Sequitur modulatio ad principalem tritum modum et subiugalem eius. [descriptio
      5 in marg.]</p>
   <p>[VMKIII:18; text: Alleluia. Intellege clamorem meum Domine. Miserere
      mei Deus.] </p>
   <p>Sequitur modulatio ad principalem tetrardum modum et subiugalem
      eius.</p>
   <p>[descriptio 6 in marg.]</p>
   <p>[VMKIII:19; text: Alleluia. Sit nomen Domini benedictum in saecula. In
      aeternum et in saeculum saeculi.]</p>
   <p>Ad hunc modum consuetis utuntur modulis ad investigandam toni cuiusque
      vim eadem ratione compositis. Quorum principales quique a suis sonis
      superioribus ordientes desinunt in finales, minores vero in finalibus et inchoant
      et
      consistunt nec superiorum attingunt locum, utpote NOANNOEANE, NOEAGIS, et cetera,
      quae
      putamus non tam significativa esse verba quam syllabas modulationi attributas.</p>
   <p>[caput IX in marg.] QUID SIT INTER PTONGOS ET SONOS, INTER TONOS ET
      EPOGDOOS, QUID ETIAM TONI ET MODI SIVE TROPI, PARTICULAE QUOQUE, QUID DIASTEMA ET
      SISTEMA</p>
   <p>Sed his veluti praeexercitaminibus quibusdam ac vilioribus licet
      iniciis ante cognitis dehinc faciliori via armonicas prosequimur rationes. Armonia
      est
      diversarum vocum apta coadunatio. In quibus vocibus quia plerumque sonos et ptongos
      indifferenter accipimus, sonos et ptongos, tonos et epogdoos, quae singulorum
      sit proprietas, intimandum. Sonus quarumque vocum generale est nomen, sed ptongos
      dicimus
      vocis canorae sonos. Tonus est spacii legitima magnitudo a sono in sonum. Hocque spacium
      musicorum sonorum, quia in sesquioctava proportione est, Greco nomine dicitur epogdous.
      Namque ut sescupla sive sesqualtera vel emiolia proportio dicitur, quando maius minoris
      medietate superat, sesquitertia, ubi maius tertia minoris parte precellit, sesquiquarta,
      dum
      minus quarta sui portione a maiore transcenditur, sesquiquinta, dum quinta parte alterum
      altero maius est, sesquisexta, dum sexta, sesquiseptima, dum septima, ita sesquioctava
      comparatione sonus ad sonum sese habet, dum gravioris altior in se quantitatem teneat
      et
      octavam insuper eius partem. Semitonium non plenum toni intervallum. Idem interdum
      limma vel
      diesis dicitur.</p>
   <p>Modi vel tropi sunt species modulationum, de quibus supra dictum est, ut
      protos autentus vel plagis, deuteros autentus vel plagis, sive modus Dorius, Frigius,
      Lidius, et ceteri, qui ex gentium vocabulis sortiti sunt nomina. Particulae sunt sua
      cantionis cola vel commata, quae suis finibus cantum distingunt. Sed cola fiunt coeuntibus
      apte commatibus duobus pluribusve, quamvis interdum est, ubi indiscrete comma sive
      colon
      dici potest. At ipsa commata per arsin et thesin fiunt, id est levationem et positionem.
      Sed
      alias simplici arsi et thesi vox in commate semel erigitur ac deponitur, alias sepius.
      Discrimen autem inter summam et infimam vocem commatis appellatur diastema. Quae diastemata
      nunc quidem minora sunt, ut est illud, quod vocamus tonum, nunc maiora, ut duum triumve
      ac
      deinceps aliquot tonorum habentia intervallum. Porro autem sicut cola commatibus constant,
      sic commatum spacia dicimus diastemata. Quae in colis vero spacia fuerint vel
      integro quolibet melo, sistemata nominamus.</p>
   <p>[caput X in marg.] DE SYMPHONIIS</p>
   <p>Praemissae voces non omnes aeque suaviter sibi miscentur nec quoquo
      modo iunctae concordabiles in cantu reddunt effectus. Ut litterae, si inter se passim
      iungantur, sepe nec verbis nec syllabis concordabunt copulandis, sic in musica quaedam
      certa
      sunt intervalla, quae symphonias possint efficere. Est autem symphonia vocum disparium
      inter
      se iunctarum dulcis concentus. Simphoniae simplices ac primae sunt tres, quibus reliquae
      componuntur. Ex quibus una est, quam diatessaron vocant, altera diapente, tertia
      diapason.</p>
   <p>Diatessaron interpretatur ex quattuor, quod vel quartanas ad invicem resonat
      voces vel in ordine quattuor sit sonorum compositio, utputa si ad subiectam descriptionem
      aut remittas usque in quartum quemlibet sonum aut quattuor in ordine recenseas ita:</p>
   <p>Descriptio diatessaron symphoniae [descriptio 1 in marg.]</p>
   <p>[VMKIII:24; text: Alleluia]</p>
   <p>Ita in utramvis partem quaterna varietate procedunt ac rursus nova
      processione redeunt.</p>
   <p>Diapente interpretatur ex quinque, quod vel quinque sonorum conexione constet
      vel a quinto loco concordes sibi voces respondeant ad subiectas descriptiones has:</p>
   <p>Descriptio diapente symphoniae [descriptio 2 in marg.]</p>
   <p>[VMKIII:25; text: tonus, semitonium] </p>
   <p>Ad hanc descriptionem a quocumque sonorum quattuor usque ad quintum,
      qui eiusdem est nominis, per arsin et thesin vel per solam utramlibet singulos ducas
      in
      ordine, diapente potest vocari simphonia. Porro secundum quaternas et quaternas sequentes
      descriptiunculas si quid cecineris, idem consonanter quinta regione respondet, quod
      magis
      proprium est diapente.</p>
   <p>Item alia descriptio diapente [descriptio 3 in marg.]</p>
   <p>[VMKIII:26; text: tonus, semitonium, Alleluia]</p>
   <p>Sic et diapason, quod ex omnibus interpretatur, octavi ad octavum fit
      consonantia duas superiores in suo sistemate continens. Quae simphonia ideo ex omnibus
      dicitur, quod antiqui non plus quam octo cordis utebantur. In hac ergo non tam consonae
      voces quam aequisonae dici possunt et in ea vox denuo innovatur. Quod dum promptius
      in
      instrumentis musicis appareret, si non tamen adfuerint, teneat alius vocem in
      sono quolibet aliusque sive sursum sive iusum quattuor et quattuor in ordine rimetur.
      Dum
      novissimus sonuerit, senties eum ad primum, id est octavum ad octavum, perfectam
      consonantiam reddere. Igitur quod his aequisonis vocibus modulatur, huiusmodi fit
      conlatione
      hoc modo:</p>
   <p>Descriptio diapason [descriptio 4 in marg.]</p>
   <p>[VMKIII:27; text: A, B, C, D, E, F, G, Alleluia]</p>
   <p>[caput XI in marg.] QUOMODO EX SIMPLICIBUS SYMPHONIIS ALIAE COMPONANTUR</p>
   <p>Ex his quidem simplicibus aliae simphoniae componuntur, ut diapason et
      diatessaron, diapason et diapente, disdiapason, quae et disdiplasion; utpote si duabus
      virilibus vocibus per diapason consonantibus tertia puerilis aequisona adiungatur,
      sic
      denique acutissima et gravissima disdiapason ad se invicem reddunt, quam simphoniam
      quindecima conlatae regione consonant, media autem diapason ad utrasque respondet,
      ut haec
      descriptio designat:</p>
   <p>Descriptio eorum quae dicuntur [descriptio 1 in marg.]</p>
   <p>[VMKIII:29; text: disdiapason, diapason ac diatessaron, diapente ac
      diapason, A, B, C, D, E, F, G] </p>
   <p>Sane non ab uno tantum quolibet sono ad quartum vel quintum aut octavum
      consonantia fit, sed soni pene singuli et ad gravem et ad acutam partem quartis a
      se sonis
      diatessaron et singuli quintis respondent diapente, et sonus quisque in utramque partem
      ad
      octavum a se sonum diapason resonat. Quique rursus, id est in utramque partem octavi,
      sicut
      ad medium diapason, ita, ut dictum est, ad se invicem quinto decimo loco resonant
      disdiapason. Fitque, ut semper diapason spacium diatessaron ac diapente compleatur.
      Medii
      namque duo soni in hoc spacio dum ad utrumque latus diatessaron ac diapente respondeant,
      evenit, ut uter eorum ad hoc latus diapente fuerit, ad illud diatessaron fiat, et
      qui huic
      diatessaron, illi sit lateri diapente. Sic namque maxima simphonia duabus completur
      minoribus. Porro maxima simphonia diapason dicitur, quod in ea perfectior ceteris
      consonantia fiat, ut sive ab acutiore sive a graviore incipias, vox, quam octavo ordine
      in
      celsiorem vel humiliorem mutaveris, ad primam vocem unisona habeatur, ita canendo:</p>
   <p>[descriptio 2 in marg.]</p>
   <p>[VMKIII:32; text: A, B, C, D, E, F, G, Tu patris sempiternus es
      filius] </p>
   <p>Sic enim in infinitum sonorum consequentia progreditur, ut ab
      unoquoque sono locis octavis renata, ut ita dicam, voce ordo novus emergat et
      dierum more octava sit quae prima, prima quae octava. Unde et in Virgilio apud Elisium
      Orpheus "obloquitur numeris septem discrimina vocum", quod scilicet sonorum ordo disparibus
      septem continuetur vocibus, at in octavis in novum mutetur. Etenim sicut denario numero
      qui
      fuerit additus, intra eum positus integer inviolatusque servatur, cum in ceteris id
      ita
      minime eveniat, ita etiam in hac continentia. Nam si duos tribus adicias, quinque
      continuo
      reddis et numeri species immutata est. Si vero eosdem denario addas, duodecim feceris
      et
      binarius iunctus denario conservatus est, item ternarius et ceteri eodem modo. Ita
      igitur
      simphonia diapason aliam, quam susceperit consonantiam, servat nec immutat nec ex
      consona
      dissonam reddit. Hinc fit, ut sicut quindecimi, quod sunt bis octavi, consonanter
      sibi
      miscentur, ita et ptongus quisque per diapason ad duodecimum sicut ad quintum diapente
      resonat. Et quemadmodum ad quartum, sic ad undecimum resonat diatessaron. Attendenda
      quoque
      in hoc mira ratio, ut, quamvis absolute canendo vel in ordine sonos rimando
      idem inveniuntur noni ad nonos, non octavi ad octavos, in simphonia tamen non modo
      diapason,
      quae octava incedit regione, sed et in bis diapason mutatione mirabili octavi et octavi
      idem
      fiunt.</p>
   <p>[caput XII in marg.] ITEM DE EISDEM SYMPHONIIS</p>
   <p>Quattuor moduli, in quibus prima simphonia invenitur, quae diatessaron
      dicitur, dum singuli ab invicem concordi proprietatis diversitate differant eorumque,
      ut
      dictum est, tetracordo veluti elemento armonia contexatur, utique quaternis et quaternis
      continuatim sese consequentibus necesse est quintos semper sonos eiusdem conditionis
      emergere et quintorum collatione eiusdem, ut monstratum est, conditionis vel qualitatis
      sibi
      simphoniam respondere, quae dicitur diapente. De cuius vi quamvis aliquid iam prolatum
      est
      sicut et de aliis, ut tamen, quae deinceps sunt dicenda, lucidius explanari possint,
      subiecta iterum cordarum descriptione eius ratio contemplanda tradatur. Sit ut
      prius ex sonorum signis e regione positis cordarum progressio, et inter cordas diapente
      simphonia disponatur. Ita: [descriptio 1 in marg.]</p>
   <p>[VMKIII:35; text: Tu patris sempiternus es filius]</p>
   <p>Igitur cum ad rationem huius descriptionis quinta regione aliud post
      aliud modulatur, senties per diapente simphoniam id ad se invicem eiusdem qualitatis
      genere
      consonare. Verum quod in illis quattuor sonitibus, quos singulos ab invicem naturalis
      ratio
      per quadrifariam tonorum semitoniorumque positionem propria qualitate discrevit, hoc
      evenire
      nequeat, ut melos ullum eiusdem conditionis vel modi manere possit, si ab aliis ad
      sonos
      alios transponatur, hoc et in superioribus aliquantulum tetigimus et nunc iteratis
      exemplis
      plenius repetendum. Sternatur ut prius veluti disposita cordarum series et
      idem melos, quod nunc in diapente simphonia designatum est, quaternis vel quinis colorum
      descriptionibus exprimatur, videbisque eandem melodiae formam in transpositione sua
      manere
      non posse, sed per epogdoi vel semitonii distantiam modum unumquemque in alium transmutari
      ita: [descriptio 2 in marg.]</p>
   <p>[VMKIII:36; text: tonus, semitonium, Tu patris sempiternus es filius] </p>
   <p>Primam namque descriptionem, quae a sono [signum] inchoat et finitur
      primoque deputatur modo, si toto ductu spacio uno feceris altiorem, ut inter cordam
      et
      cordam paginula interiecta designat, mox in modum mutatur deuterum, qui a sono [signum]
      incipit ac desinit in eundem. Fac duobus acutiorem a sono [signum] incipiens,
      et tritus modus erit. Si tribus, modus nascitur quartus. Si adhuc uno altius spacio
      efferatur, erit quinta denuo regione primus. Similiter et in ceteris semper a quinto
      prior
      ordo redit.</p>
   <p>[caput XIII in marg.] DE PROPRIETATE SYMPHONIARUM</p>
   <p>Monstratum nunc, qualiter unusquisque sonus in tetracordo propria sit
      conditione dispar ab altero ex eorumque concordi diversitate diversae prodeant modorum
      seu
      troporum species, dictum quoque, quotis locis voces ab invicem distantes singulas
      consequenter simphonias reddant, nunc id, quod proprie simphoniae dicuntur et sunt,
      id est
      qualiter eaedem voces sese in unum canendo habeant, prosequamur. Haec namque est,
      quam
      diaphoniam cantilenam vel assuete organum nuncupamus. Dicta autem diaphonia, quod
      non
      uniformi canore constet, sed concentu concorditer dissono. Quod licet omnium simphoniarum
      est commune, in diatessaron tamen ac diapente hoc nomen optinuit. Ac inprimis
      per diatessaron organici meli ponatur exemplum, utpote si ad subiectam descriptionem
      duobus
      sonis interpositis quarto loco in unum canendo vox voci respondeat. Ita: [descriptio
      in
      marg.]</p>
   <p>[VMKIII:38; text: Tu patris sempiternus es filius]</p>
   <p>Sic enim duobus aut pluribus in unum canendo modesta dumtaxat et
      concordi morositate, quod suum est huius meli, videbis suavem nasci ex hac sonorum
      commixtione concentum.</p>
   <p>[caput XIV in marg.] DE AUCTIORE DIAPHONIA PER DIATESSARON EIUSQUE
      DESCRIPTIO</p>
   <p>Nec solum hac collatione vox simplex si simplici conferatur, sed et si
      simplex organum respondeat duplae aut dupla simplici, vel si ambas per
      diplasion duplicaveris, senties huiusmodi proportionum voces suaviter ad invicem resonare
      ad
      subiectam descriptionem: [descriptio in marg.]</p>
   <p>[VMKIII:39; text: ORGANALIS, PRINCIPALIS, Tu patris sempiternus es
      filius]</p>
   <p>Ratio descriptionis eiusdem</p>
   <p>Sive namque simplici cantui duplex adiungas organum, quod potest significare primus versus ac tertius, qui ad secundum versum vicem tenent
      organi, sive ad duplicem cantum simplex organum referatur, quod versus secundus designat
      et
      quartus organum in sui medio continentes, seu et organum gemines et cantum, sive etiam
      triplum utrumque facias, descripta ad invicem consonat ratione. Possunt enim et humanae
      voces et in aliquibus instrumentis musicis non modo binae et binae, sed et ternae
      ac ternae
      hac sibi collatione misceri, dum utique uno inpulsu vel tribus in unum vocibus actitatis
      totidem voces respondent organum.</p>
   <p>Ubi attendendum, ut vox media inter duas non aequo spacio se ad
      utrasque habeat, quippe cum in octonario numero unitatis medietas non sit, verum ab
      inferiori latere ad cantum diatessaron spacio respondeatur, a superiore vero spacio
      diapente. Et ut hoc clarius insinuetur nescientibus sine fastidio scientium: Si voce
      virili
      organizetur simul cum voce puerili, sunt quidem hae duae voces sibi per
      diapason consonae; ad eam autem vocem, quam inter se mediam continent, ad quam scilicet
      utraeque organum respondent, acutior, quae est puerilis, quinto extat loco superior,
      ea,
      quae virilis, quarto loco gravior. Sic enim cognato nexu sese mutuo simphoniae ligant,
      ut
      quicumque sonus ex hac parte quartana conlatione se habet ad alium, ex illa parte
      per
      diplasion quinta regione ad eundem respiciat.</p>
   <p>[caput XV in marg.] DIAPHONIAE AUCTIORIS DESCRIPTIO PER DIAPENTE</p>
   <p>Rursus ubi per diapente diaphoniam tribus seu quattuor vocibus
      modulatur, vox quae ab inferiori latere quinto loco est, hanc a superiore latere per
      diplasion necesse est quarto loco ad mediam respondere hoc modo:</p>
   <p>[descriptio in marg.]</p>
   <p>[VMKIII:42; text: ORGANALIS, PRINCIPALIS, Sit gloria domini in secula,
      Letabitur dominus in operibus suis.] </p>
   <p>Ratio descriptionis eiusdem</p>
   <p>Quadripartita huius descriptionis series eodem digesta ordine, quo
      superior: In primo quoque ac tertio versu organum respondet ad medium, in
      secundo et quarto tertius, qui est in medio, sese cum simplici organo diapason miscet
      consonantiae, vel certe geminum portendit organum cum cantu duplici. Ubi etiam aspicis
      ab
      inferiore parte tertium versum quinta regione conferri ad secundum ac rursus tertium
      quarto
      primumque secundo quartana consonare distantia. Hisque rationibus eae duae simphoniae
      varias
      miscent dulcesque cantilenas.</p>
   <p>[caput XVI in marg.] QUID DE HIS PTOLOMEUM SENSISSE BOETIUS NARRAT</p>
   <p>Hic advertere possumus veriorem videri Ptolomei assertionem, qua eum
      Boetius contra Pytagoricos sensisse memorat, qui dicunt diapason ac diatessaron non
      esse
      consonantiam. Certe utramvis harum descriptionum duplo et cantu et organo cecineris,
      ita
      duplae voci dupla vox sociatur, tamquam si simplex addatur simplici. Necnon si canentes
      in
      unum secundum et quartum prioris descriptionis versum iungamus et quintum quarto dumtaxat
      loco ad gravem partem, et sic rite ad diapason simpliciter consonat
      diatessaron. Canamus ad sequentem descriptionem quartum et secundum adiungentes et
      primum,
      et similiter cum diapason eadem consonantia concordat. Prosequitur idipsum ex Ptolomei
      sententia praefatus doctor magnificus in quinto musicae rationis volumine hoc modo,
      acutos
      quidem sonos in ulteriore parte ponens, citeriore graves, hoc modo. [descriptio in
      marg.]</p>
   <p>[VMKIII:44; text: diapason, diatessaron, Hypate hypaton, Parhypate
      hypaton, Hypaton lichanos, Hypate meson, Parhypate meson, Lichanos meson, Mese, Paramese,
      Trite diezeugmenon, Paranete diezeugmenon, Nete diezeugmenon, Trite hyperboleon, Paranete
      hyperboleon, Nete hyperboleon]</p>
   <p>"Quoniam", inquit, "diapason consonantia talem vocis efficit coniunctionem, ut
      unus atque idem nervus esse videatur, idque Pytagorici quoque consentiunt, quocirca
      si qua
      ei consonantia fuerit addita, integra inviolataque servatur. Ita enim diapason consonantiae
      additur diatessaron tamquam uni nervo. Sit igitur diapason consonantia, quae contineatur
      inter hypaten meson et neten diezeugmenon. Utraque haec ita sibi consentit atque coniungitur
      sono, ut una vox quasi unius nervi, non quasi duorum mixta pellat auditum. Quamcumque
      igitur
      huic diapason consonantiae consonantiam iunxerimus, servatur integra, quia ita iungitur
      tamquam uni voculae ac nervo. Si igitur hypate meson et nete diezeugmenon duae
      in acutum diatessaron fuerint iunctae, sicut iungitur nete quidem diezeugmenon ea,
      quae est
      nete hyperboleon, hypate autem meson ea, quae est mese, utraque ad utramque consonabit,
      et
      mese ad neten diezeugmenon et eadem mese ad hypaten meson, item nete hyperboleon ad
      neten
      diezeugmenon et ad hypaten meson. Item, si ad graviorem partem utrisque diatessaron
      consonantiae relaxentur, erit ad meson quidem hypaten diatessaron retinens consonantiam
      hypate hypaton, ad neten autem diezeugmenon paramese. Consonabitque et hypate hypaton
      et
      hypate meson ad neten diezeugmenon, ad paramesen autem nete diezeugmenon et
      hypate meson, sed eo modo, ut gravior quae est, ad sibi quidem proximam diatessaron
      retineat
      consonantiam, ad ulteriorem vero diatessaron ac diapason, ut hypate hypaton ad hypaten
      meson
      diatessaron, ad neten diezeugmenon diatessaron ac diapason. Item nete hyperboleon,
      quae est
      acutior, ad sibi proximam neten diezeugmenon diatessaron consonantiam, ad hypaten
      meson
      diatessaron ac diapason," et cetera. Haec quidem Boetius.</p>
   <p>[caput XVII in marg.] DE ORDINE CONSONANTIARUM, CONSONANTIA ET
      INCONSONANTIA</p>
   <p>Praeterea de diapason vel disdiapason non est opus amplius
      descriptione, quae ita naturaliter omni aetati in canendo occurrunt, ut arte tradi
      non
      egeant, constatque satis dictum in simphonia disdiapason mediam ad utrasque
      octava regione conferri, extremas sibi loco quinto decimo respondere. Dicendum tamen,
      quae
      sit mensura in singulis simphoniis propria. Constat namque diatessaron simphonia ex
      duobus
      tonis ac semitonio, diapente vero ex tribus tonis ac semitonio, ex quibus duobus constat
      simphonia diapason. Igitur absolutissime in diapason simphonia maiore prae ceteris
      perfectione diversae ad invicem voces resonant. Secunda ab hac est simphonia diapente.
      At in
      diatessaron quoniam non per omnem sonorum seriem quartis locis suaviter sibi ptongi
      concordant, ideo nec absolute ut in ceteris simphoniaca editur cantilena. Ergo in
      hoc genere
      cantionis sua quadam lege voces vocibus divinitus accomodantur. Per omnem enim sonorum
      seriem tritus subquartus deutero solus a simphonia deficit et inconsonus ei efficitur,
      eo
      quod solus diatessaron simphoniae mensuram excedens tribus integris tonis a praefato
      sono
      elongatur, cui extat subquartus. Quapropter et vox, quae organalis dicitur,
      vocem alteram, quae vocatur principalis, eo modo comitari solet, ut in quolibet tetracordo
      in qualibet particula nec infra tetrardum sonum descendat positione nec inchoatione
      levetur
      obstante triti soni inconsonantia, qui tetrardo est subsecundus. Quae ut lucidiora
      fiant,
      exempli descriptione statuantur, prout possit fieri sub aspectum. [descriptio in marg.]</p>
   <p>[VMKIII:49; text: Rex caeli domine maris undisoni. Tytanis nitidi
      squalidique soli]</p>
   <p>Ad hanc descriptionem canendo facile sentitur, quomodo in descriptis
      duobus membris sicut subtus tetrardum sonum organalis vox responsum incipere
      non potest, ita subtus eundem non valet positione progredi et ob hoc in finalitate
      positionum a voce principali occupetur, ut ambae in unum conveniant.</p>
   <p>[caput XVIII in marg.] QUOD MODO ALTIORA MODO SUMMISSIORA LOCA ORGANUM
      PETAT</p>
   <p>Ergo quoniam praedicti limitis oppositione brevi diastemate coartatur
      et non nisi in tribus vel quattuor sonis organalis vox spacium habet, idcirco secundum
      particularum positionem et loca mutat. Vagantibus enim particulis, dum modo cantilena
      in
      sursum prodeat, modo in ima deponatur et nunc quaelibet particula positionem habeat
      circa
      superiores sonos, nunc circa terminales, aliquando circa graves, semper vox organalis
      positionum finalitatem eo iure subsequitur, ut subtus tetrardum sonum, in quem vel
      finalitas
      particulae devenerit vel qui proximus ipsi finalitati suberit, nec ordiri levationem
      valeat
      nec rite finalitatem deponere.</p>
   <p>Ceptum carmen, exempli gratia: [descriptio 1 in marg.]</p>
   <p>[VMKIII:51; text: Te humiles famuli modulis venerando piis. Se iubeas
      flagitant variis liberare malis.] </p>
   <p>Quemadmodum in binis prioribus membris "Rex caeli domine maris
      undisoni" et "Tytanis nitidi squalidique soli" primae tres syllabae, quae sonant tetrardum [signum] archoum [signum] deuterum [signum], responsum organale sub
      tetrardo non habent videlicet propter deuteri soni inconsonantiam ad sonum tritum,
      qui
      tetrardo est subsecundus, sic et in sequentibus his commatibus "Te humiles famuli"
      et "Se
      iubeas flagitant", dum celsioris extent levationis ac positionis, celsiori quoque
      loco et
      eadem lege organum coartatur. Similiter enim in tribus principalibus sonis tetrardo
      [signum]
      archoo [signum] deutero [signum] vox organalis rite sub tetrardo respondere nequit,
      sed
      moram in eodem agit, dum in subsecundo eius ratum responsum non invenit.</p>
   <p>Et ut ad liquidum dinosci valeat, quantum in diatessaron simphonia
      praefatorum duorum sonorum inconsonantia dominetur, statuamus aliquid quadrifaria
      transpositione canere, ut appareat, quo modo in diversis transpositionibus diverso
      quidem
      modo, sed non diversa lege vox vocem comitetur.</p>
   <p>Sit ergo haec prima descriptio, quae et supra digesta est a sono [signum]
      incipiens et in eundem finiens, ubi simul cum voce principali organalis vox consequatur:
      [descriptio 2 in marg.]</p>
   <p>[VMKIII:53; text: Tu patris sempiternus es filius]</p>
   <p>Sic canendo senties, quomodo non obstante deuteri [signum] tritique
      [signum] soni absonia consonanter regione subquarta imponatur vocis organalis levatio,
      sed
      rursum eadem absonia inpediente tetrardum sonum non transit positio.</p>
   <p>Sumamus et secundam transpositionem, quae a [signum] incipit et in eundem
      finit: [descriptio 3 in marg.]</p>
   <p>[VMKIII:54; text: Tu patris sempiternus es filius] </p>
   <p>Sic canendo senties, quomodo et in levatione et positione sono
      [signum] deutero responsum organale deficiat ideoque ultra [signum] tetrardum non
      descendat.</p>
   <p>Sumamus et tertiam transpositionem, quae sono [signum] trito incipit
      et finitur:</p>
   <p>[descriptio 4 in marg.]</p>
   <p>[VMKIII:55,1; text: Tu patris sempiternus es filius]</p>
   <p>Haec transpositio dum potissimum sono vadat [signum] deutero,
      responsum organale apte non recipit.</p>
   <p>Sumamus et quartam transpositionem, quae a [signum] tetrardo inchoat
      et in eodem finitur: [descriptio 5 in marg.]</p>
   <p>[VMKIII:55,2; text: Tu patris sempiternus es filius]</p>
   <p>Sic canendo senties, quomodo a [signum] tetrardo sono vox organalis
      incipiat et in eo finiatur nec infra ipsum possit progredi trito [signum] videlicet
      obstante
      sono, qui, ut iam saepe dictum est, ad deuterum extat inconsonus. Superficies
      quaedam artis musicae pro ornatu ecclesiasticorum carminum utcumque in his designata
      sit;
      quae certe venerabilem non minus et interius sui speculationem gerit. Cur namque aliqui
      tam
      dulci ad invicem commixtione consentiant, alii vero soni sibi misceri nolentes insuaviter
      discrepent, profundioris divinaeque est rationis et in aliquibus inter abditissima
      naturae
      latentis. Constant plurima super hac ratione scripta veterum, in quorum labores et
      in hac
      parte nos Dominus intrare concessit, ubi probatissimis argumentis adstruitur, quod
      eiusdem
      moderationis ratio, quae concinentias temperat vocum, mortalium naturas modificet,
      quodque
      isdem numerorum partibus, quibus sibi collati inaequales soni concordant, et vitae
      cum
      corporibus et compugnantiae elementorum totiusque mundi concordia aeterna coierit.</p>
   <p>[caput XIX in marg.] QUOD IN ALIQUIBUS RATIONIS HUIUS PROFUNDITAS MINUS SIT
      PENETRABILIS</p>
   <p>Fictum est ab antiquis Aristeum Euridicem nympham Orphei coniugem
      adamasse. Quemque dum illa se sequentem fugeret, a serpente extincta sit. Orpheum,
      cuius
      nomen oreo phone, id est optima vox sonat, in cantore perito seu dulcisono cantu
      intellegimus. Cuius Euridicem, id est profundam diiudicationem, si quis vir bonus,
      quod
      Aristeus interpretatur, amando sequitur, ne penitus teneri possit, quasi per serpentem
      divina intercipitur prudentia. Sed dum rursus per Orpheum, id est per optimum cantilenae
      sonum, a secretis suis acsi ab inferis evocatur, imaginarie perducitur usque in auras
      huius
      vitae dumque videri videtur, amittitur, scilicet quia inter cetera, quae adhuc ex
      parte et
      in enigmate cernimus, haec etiam disciplina haud ad plenum habet rationem in hac vita
      penetrabilem. Siquidem diiudicare possumus, sitne rata factura meli, dinoscere qualitates
      sonorum atque modorum et reliqua huius artis; item possumus musicorum sonorum spatia
      vel
      vocum simphonias ad numerorum rationem adducere, consonantiae atque
      discrepantiae quasdam rationes reddere. Quomodo vero tantam cum animis nostris musica
      commutationem et societatem habeat, etsi scimus quadam nos similitudine cum illa compactos,
      edicere ad liquidum non valemus. Nec solum diiudicare melos possumus ex propria naturalitate
      sonorum, sed etiam rerum. Nam affectus rerum, quae canuntur, oportet, ut imitetur
      cantionis
      effectus: ut in tranquillis rebus tranquillae sint neumae, laetisonae in iocundis,
      merentes
      in tristibus; quae dura sint dicta vel facta, duris neumis exprimi; subitis, clamosis,
      incitatis et ad ceteras qualitates affectuum et eventuum deformatis; item ut in unum
      terminentur particulae neumarum atque verborum. In talibus cum iudicatio nostra esse
      possit,
      plura sunt tamen, quae nos sub causis occultioribus lateant. Sunt interdum res, quae
      et hoc
      tono et illo tono aeque congruenter recipiuntur, ut cantari possint. Sunt interdum
      res, quae
      minime suum sensum aeque huic et illi tono attribuant, ita ut, si
      transponantur, aut priorem dulcedinem non servent aut ad sensum indecentes fiant.
      Dicuntur
      ferae atque aves modis quibusdam delectari magis quam aliis, sed quare et quomodo
      haec
      aliave sint, non facile investigatur. Igitur quae in hac arte Deo donante sapimus,
      utamur
      eis tantum in laudibus Dei, et ea, quae laboriosa veterum indagatione nobis inventa
      sunt,
      assumamus in iubilando, celebrando, canendo, quae in prioribus generationibus non
      sunt
      agnita filiis hominum, sed nunc revelata sunt sanctis eius. Pandit multa musicae rationis
      miracula praestantissimus auctor Boetius magisterio numerorum enucleatim cuncta comprobans.
      Cuius, si Deus annuerit, sequens opusculum aliquod continebit excerptum. Huiusce
      oratiunculae ponamus hic finem.</p>
   <p>EXPLICIT</p>
</div>
</main>

</body>
</html>

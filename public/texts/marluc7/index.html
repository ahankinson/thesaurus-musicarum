<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. INCIPIT TRACTATUS SEPTIMUS</p>
   <p>CAPITULUM PRIMUM</p>
   <p>DE GENERIBUS INEQUALITATIS QUOT SINT ET QUE IN MUSICA SINT
      NECESSARIA</p>
   <p>2. Genera inequalitatis quinque sunt, scilicet multiplex,
      superparticulare, superpartiens, multiplex superpartiens, et multiplex superparticulare.</p>
   <p>3. Primum igitur inequalitatis genus est multiplex,</p>
   <p>4. cum maior numerus continet totum minorem in se dupliciter vel tripliciter
      vel quadrupliciter, et sic deinceps; nichilque deest, nichilque exuberat.</p>
   <p>5. Appellatur enim aut duplum aut triplum aut quadruplum et cetera, ut
      sunt duo ad unum aut tres ad unum aut quatuor ad unum et cetera.</p>
   <p>6. In hoc quidem genere inequalitatis ponuntur tres consonantie,
      scilicet dyapason, dyapason dyapente, et bisdyapason.</p>
   <p>7. Secundum autem genus inequalitatis est quod appellatur
      superparticulare,</p>
   <p>8. hoc est cum maior numerus continet totum minorem in se et eius
      aliquam unam partem, ut sunt tres ad duo, quatuor ad tres, et quinque ad quatuor,
      et
      cetera.</p>
   <p>9. In hoc quidem genere inequalitatis ponuntur due consonantie,
      scilicet dyatessaron et dyapente,</p>
   <p>10. necnon proportio sesquioctava, in qua est tonus, qui, ut dictum est et
      infra de coniunctionibus ostendetur, consonantia non est,</p>
   <p>11. similiterque due proportiones duorum semitoniorum, minoris et
      maioris, hoc est enarmonici et dyatonici, que vocantur sesquisexta decima et sesquidecima
      septima.</p>
   <p>12. Tercium genus inequalitatis est quod superpartiens dicitur,</p>
   <p>13. cum maior numerus continet totum minorem in se et eius aliquas
      partes.</p>
   <p>14. Et siquidem duas partes supra continet, vocatur proportio
      superbipartiens,</p>
   <p>15. et si tres, supertripartiens dicitur, et cetera,</p>
   <p>16. ut sunt quinque ad tres, hec proportio dicitur
      superbipartiens,</p>
   <p>17. vel septem ad quatuor, hec enim proportio supertripartiens nominatur.</p>
   <p>18. In hoc quidem genere nulla consonantia cadit, quia in eo
      simpliciter sumpto nulla est proportio musicalis.</p>
   <p>19. Quartum genus inequalitatis est multiplex superparticulare,</p>
   <p>20. cum maior numerus continet totum minorem in se vel bis vel ter vel
      quater, et cetera, et insuper eius unam partem.</p>
   <p>21. Et si eum continet bis et eius medietatem, vocatur proportio dupla
      supersesqualtera, ut sunt quinque ad duo;</p>
   <p>22. si vero maior numerus adhuc continet minorem bis et eius terciam
      partem, vocatur proportio dupla supersesquitercia, ut septem comparati ad tres.</p>
   <p>23. Si autem contineat maior numerus totum minorem in se ter et eius
      medietatem, vocatur proportio tripla supersesqualtera, ut sunt septem ad duo,</p>
   <p>24. et si maior numerus continet totum minorem in se ter et eius
      terciam partem, vocatur proportio tripla supersesquitercia, ut decem comparati ad
      tres.</p>
   <p>25. Quintum genus inequalitatis est quod multiplex superpartiens
      nominatur,</p>
   <p>26. cum maior numerus continet totum minorem in se vel bis vel ter vel
      quater, et cetera, et insuper eius aliquas partes.</p>
   <p>27. Et si bis eum continet et eius duas partes, vocatur proportio
      dupla superbipartiens, ut sunt octo ad tres;</p>
   <p>28. in hoc quidem genere inequalitatis ponitur consonantia dyapason
      dyatessaron.</p>
   <p>29. Et rursus tripla superbipartiens dicitur, si maior numerus
      contineat totum minorem in se ter insuper et eius duas partes, ut sunt
      undecim ad tres, et sic deinceps.</p>
   <p>30. Ex dictis immediate apparet quod de quinque generibus
      inequalitatis in musica omnino tria sunt necessaria, scilicet multiplex, in quo ponuntur
      proportiones tres, scilicet dupla, tripla, et quadrupla;</p>
   <p>31. superparticulare, in quo ponuntur sesquitercia, sesqualtera,
      sesquioctava, sesquisexta decima, et sesquidecima septima;</p>
   <p>32. et multiplex superbipartiens, in quo ponitur consonantia dyapason
      dyatessaron.</p>
   <p>33. Et hec de generibus inequalitatis dicta sufficiant.</p>
   <p>34. FINIT TRACTATUS SEPTIMUS</p>
</div>
</main>

</body>
</html>

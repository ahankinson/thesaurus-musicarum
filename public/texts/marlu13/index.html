<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus XIII.</p>
   <p>De pausis, quomodo debeant figurari in cantu plano.</p>
   <p>Sequitur videre de pausis, scilicet quo modo in cantu plano debeant
      figurari. Nam sunt aliqui, qui pro suo libito voluntatis, absque lege et distinctionum
      specierum ratione, ipsas in cantu figurant, non advertentes, quod sicut sunt diversi
      modi
      sive toni, sic sunt diversa principia, distinctiones, species, neumae, et finales.
      Nam modos
      per species iudicamus, et species per distinctiones cognoscere nos oportet. Signa
      enim, quae
      habent distinguere species inter se, sunt lineae protractae infra per spatia et lineas,
      quae
      pausae dicuntur: ubicumque enim pausa fit, innuitur nobis desistere a cantu. Et hae
      pausae
      debent distinguere species, et ipsas diversificare, secundum quod in diversis tonorum
      cantibus ordinantur. Neumae dicuntur illae, quae in unoquoque modorum diversae existunt:
      quae quidem ponuntur tam circa principium, quam circa medium, quam etiam circa finem.
      Verum
      quia semper terminantur in finali, ubi terminari debet cantus, in quo positae sunt,
      per
      ipsos quoque satis secundum auditum possunt toni cognosci. Nam secundum Isidorum neuma
      est
      coniunctio notularum in quolibet modorum, quae cantum format, distinguit, copulat
      et
      concludit. Sed quia species et neumae supradictae sunt ex diversis notarum nominibus
      constitutae, ideo videre necesse est de signis, per quae notarum figuratarum in cantibus
      nomina cognoscamus, quae quidem claves universaliter nuncupantur. Finit tractatus
      decimus
      tertius.</p>
</div>
</main>

</body>
</html>

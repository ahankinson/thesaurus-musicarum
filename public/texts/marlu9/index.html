<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tractatus IX.</p>
   <p>Caput I.</p>
   <p>De coniunctionibus vocum, quid sint, et quot.</p>
   <p>Coniunctio in musica est dispositio sive ordinatio sonorum sive vocum
      ad invicem in syllabis et dictionibus. Coniunctiones autem in musica 16. esse dicuntur,
      scilicet semitonium, tonus, semiditonus, ditonus, diatessaron, diapente imperfectum,
      tritonus, diapente, hexade minus, hexade maius, heptade minus, (supplevi heptade maius,
      diapason imperfectum) diapason perfectum, diapason diapente, et bis diapason. Harum
      autem
      omnium coniunctionum aliae dicuntur coniunctiones et syllabae, aliae coniunctiones
      et
      species, et aliae coniunctiones tantum. Quae autem dicuntur coniunctiones et syllabae,
      sunt
      quatuor, scilicet semitonium, tonus, semiditonus et ditonus, quarum exempla sunt haec:</p>
   <p>[GSIII:93,1] </p>
   <p>De his Bernardus: syllaba in musica est tonus, semitonium, ditonus, et
      semiditonus, quae consonantiarum membra proprie nuncupantur. Isidorus: toni et semitonia
      sunt particulae consonantiarum; ditonus enim nihil aliud est, quam duplex tonus. Nunc
      autem
      sic est, quod tonus consonantia non est, quia licet sit in proportione musicali, non
      tamen
      est in proportione consonantiae, est enim in sesquioctava proportione, ex qua nulla
      redundat
      consonantia, ut in monochordo et in caeteris corporibus sonoris potes probabiliter
      intueri.
      Sed si tonus non est consonantia, quae inest in proportione musicali quanto minus
      semitonium, quod est pars eius, et ditonus et semiditonus, quorum nulla est proportio?
      Patet
      igitur ignorantia Guidonis, qui has coniunctiones, quae, ut praedicitur, membra
      consonantiarum sunt, esse consonantiarum species asserebat. Illae vero, quae coniunctiones
      et species sunt, sex esse dicuntur, scilicet diatessaron, diapente, diapason, diapason
      diatessaron, diapason diapente, et bisdiapason:</p>
   <p>[GSIII:93,2]</p>
   <p>Aliae autem, quae solum coniunctiones dicuntur, sunt septem, scilicet
      diapente imperfectum, tritonus, hexade minus, hexade maius, heptade minus, heptade
      maius, et
      diapason imperfectum: quarum ista sunt exempla:</p>
   <p>[GSIII:93,3]</p>
   <p>Sed quia omnis coniunctio in aliquo consistit genere, puta enarmonico,
      diatonico vel chromatico, ideo de ipsis, quomodo sumantur in eisdem generibus, putavimus
      demonstrare: Ubi primo sciendum est, quod de tonis primo videndum est. Tonus autem
      numquam
      aliter sumi potest, nisi in enarmonico genere, cuius ratio est, quia omnis tonus semper
      in
      uno intervallo ponitur; ena [hen] enim graece, latine unum, ideo non potest tonus
      dici, nisi
      in enarmonico genere constitutus; quia numquam nisi ex uno intervallo fit, ut hic
      patet:</p>
   <p>[GSIII:94,1] </p>
   <p>Ditonus autem in uno intervallo positus ratione dicta enarmonicum genus
      est, ut hic:</p>
   <p>[GSIII:94,2]</p>
   <p>In duobus intervallis positus diatonicum genus est, ut hic:</p>
   <p>[GSIII:94,3]</p>
   <p>[Dia] enim graece, latine duo: ideo ditonus in duobus intervallis
      positus, in diatonico genere dicitur constitutus.</p>
   <p>Omnis semiditonus in uno intervallo positus chromaticum genus est, ut
      hic:</p>
   <p>[GSIII:94,4]</p>
   <p>[Chroma] enim graece, latine color, inde chromaticum color
      pulcritudinis appellatur: pulcra quoque syllaba semiditonus est, cui si infra vel
      supra
      additur tonus, diatessaron consonantia mox consurgit: item si supra vel infra ditonus
      adiungatur, diapente consonantia redundabit.</p>
   <p>Omnis semiditonus duobus intervallis constans, diatonicum chromaticum
      genus est, ut hic:</p>
   <p>[GSIII:94,5]</p>
   <p>Omnis diatessaron in uno intervallo posita, enarmonicum genus est, ut
      hic:</p>
   <p>[GSIII:94,6]</p>
   <p>Omnis diatessaron in tribus intervallis posita, diatonicum genus est,
      ut hic:</p>
   <p>[GSIII:94,7]</p>
   <p>In ditono autem et semitonio posita, enarmonicum genus est, ut hic:</p>
   <p>[GSIII:94,8]</p>
   <p>In semiditono vero et tono posita chromaticum diatonicum genus est, ut
      hic:</p>
   <p>[GSIII:95,1] </p>
   <p>Ex praedictis comprehendere possumus, quomodo merito difiniatur
      diatessaron a [dia], quod est de, et [tessaron] quatuor, quia de quatuor sonis sive
      vocibus
      ipsam cognoscimus constitutam, scilicet duobus tonis et uno semitonio, qui licet non
      sint
      nisi quaedam tria, quia duo et unum, tamen quatuor diversorum sonorum nomina comprehendunt.
      Sunt enim nonnulli definientes diatessaron sic, et per consequens diapente et caetera
      dicunt
      enim diatessaron a [dia], quod est duo, et tessaron, quatuor, scribentes [dua] per
      [Upsilon]
      graecum: quae quidem definitio tolerari potest: ut sic intelligatur a [dua], quod
      est duo,
      tessaron quatuor, eo quod duae diversae voces sunt ad invicem distantes per quatuor
      sonos,
      vel quod duo extrema sua quatuor sonos contineant inclusive. Quando enim [dua] scribitur
      per
      [Upsilon] graecum, tunc duo dicitur, quando autem per i latinum, denotat de.</p>
   <p>Specierum autem diatessaron alia prima, alia secunda, et alia tertia
      dicitur. Prima ergo species diatessaron constat ex tono, semitonio et tono, et hoc
      intellige, per ascensum, ut est, ab A. gravi ad D. grave, et in quolibet alio loco
      ubi talis
      est coniunctio sonorum, ut hic:</p>
   <p>[GSIII:95,2]</p>
   <p>Secunda species diatessaron constat ex duobus tonis et semitonio
      similiter per ascensum, ut est a C. gravi ad F. grave, et in omni loco, ubi talis
      est
      coniunctio sonorum, ut hic:</p>
   <p>[GSIII:95,3]</p>
   <p>Tertia constat ex semitonio et duobus tonis, puta per ascensum, ut est
      a [sqb] gravi ad E grave et in omni loco, ubi talis est coniunctio sonorum ut hic:</p>
   <p>[GSIII:95,4]</p>
   <p>Sed potest aliquis dicere, quare prima species diatessaron non incipitur a
      prima nota, quae est ut, cum dictum sit superius, quod ut est principium omnium vocum
      inter
      notas; et sic subsequenter secunda in secunda, et tertia in tertia? Ad hoc enim dupliciter
      respondemus, et primo sic: Licet ut sit prima vox seu nota, et principium omnium vocum
      sive
      notarum, quantum ad ordinem proprietatum, quia variantur, cum variatur ipsum, ut supra
      dictum est; tamen quantum ad essentialem ordinem manus, in qua et a qua docemur omnem
      cantum
      cantare; ipsa vox sive nota ut, non est prima, quod sic probamus. Planum est, quod
      septem
      sunt litterae graves, septem acutae, et quatuor superacutae, ut infra patebit; ipsarum
      autem
      gravium prima dicitur A. quae secundum omnes physicos et auctores et musicae
      proslambanomenos vocatur, hoc est, signum primum sive littera prima, quae in musica
      apponatur; et hoc ad sensum patet: nam qui monochordum constituere volunt, in prima
      novenaria divisione ipsius semper litteram A describunt; sub ipsa namque A. est una
      vox,
      quae dicitur re; ipsa ergo erit prima vox, quae sub prima littera includitur, et secunda
      quae sub secunda, et caetera dicimus enim, primus et secundus tonus finitur in voce
      quarta,
      quae est D. grave, quae quarta non diceretur, si A. prima non esset. Quare patet,
      quod ut
      non sit prima vox, sed re. Secunda ratio est; certum est, quod ipsa musica est de
      notis, et
      ipsae notae sunt de numeris; ita erit ergo de ordine ipsarum notarum, sicut est de
      numeris;
      sed in numeris ita est, quod unus numerat et duos et tres, per quos et subsequentes
      caeteri
      numeri numerantur, et tamen unus numerus non est. Itaque si quid volumus constituere
      in
      primo numero, ipsum in binario constituimus, qui primus numerus dicitur, licet non
      possit
      concipi binarius absque conceptione unius, qui numerus non est. Sic similiter est
      de notis,
      quia ut est vox sive nota prima, quae occurrit in cantu, et sonus est, et tamen nullam
      melodiam facit. Illa ergo, quae proximior sibi est, est re, ad quam facit primo motum;
      propter motum enim habetur cantus, et sine motu cantus non est; nam si omnes notae
      essent in
      una linea vel in uno spatio, non consurgeret cantare, sed potius ululare. Ob hoc bene
      Guido:
      musica est motus vocum per arsim et thesim, id est, per elevationem et depositionem.
      Igitur
      illa dicetur prima vox, in qua primo intelligitur cantus, sicut ille dicitur primus
      numerus,
      qui ponitur in binario. Ex praedictis patet, quod re sit prima nota sive vox, quae
      in cantu
      ponatur, et quia prima, ideo merito omnis species prima diatessaron diapente et diapason
      in
      ipsa poni dicitur, et secunda sub secunda, quae est [sqb] et tertia sub tertia, et
      sic
      deinceps; quia ipsa nota re, ut praedicitur, est principium omnis cantus.</p>
   <p>Sed posset aliquis dicere: quare ergo praeponitur [Gamma] in manu, quae est
      graeca littera, postquam ponitur A prima littera alphabeti latini? ad hoc enim sic
      respondemus: nulli dubium esse debet, quod physici, a quibus latini musicam habuerunt,
      graeci fuerunt, et quidquid latini habuerunt, ab ipsis habuerunt. Latini quamobrem
      non
      ingrati, ut deferrent, id est, honorem facerent, ut decet, primis doctoribus et physicis
      ipsius musicae, a quibus ipsam musicam habuerunt, et huius rei ad perpetuam memoriam
      in
      principio manus litteram [Gamma], quae apud nos G dicitur, posuerunt. Sed quare Gamma,
      et
      non Alpha, quae est prima littera alphabeti Graecorum? dicimus, eo quod Gamma est
      prima
      littera, qua describitur ipsorum nomen. Conclusum est ergo, quod prima littera [Gamma]
      est
      prima in manu; et per consequens nota sive vox, quae sub ipsa est, scilicet re, prima.</p>
   <p>Supra vero hanc speciem primam diatessaron si tonus addatur, mox prima
      species diapente consurgit, constans ex tono, semitonio, et duobus tonis, ut hic:</p>
   <p>[GSIII:97,1]</p>
   <p>Si autem supra secundam speciem diatessaron tonus addatur, secunda
      species diapente consurget, constans ex semitonio et tribus tonis, ut hic:</p>
   <p>[GSIII:97,2]</p>
   <p>Si vero supra tertiam speciem diatessaron tonus addatur, non consurget
      tertia species diapente: sed quarta, ut hic:</p>
   <p>[GSIII:97,3]</p>
   <p>Et ex hoc erroneum videtur esse, quod dicit Bernardus et multi alii
      musicae doctores, scilicet, quod tertia species diatessaron addito tono supra constituat
      tertiam speciem diapente, et quod quarta species diatessaron, quae est ut prima, addito
      tono
      supra constituat quartam speciem diapente. Nam tres sunt species diatessaron differentes
      a
      parte locationis, ut ostensum est: et quatuor sunt species diapente, a parte locationis
      similiter differentes, ut hic de ipsis patet:</p>
   <p>[GSIII:97,4]</p>
   <p>[GSIII:98,1] </p>
   <p>Oportet enim, quod una species diapente ex seipsa formetur. Si vero
      tertia species diatessaron, ut ipsi dicebant, formaret tertiam speciem diapente, ut
      hic:</p>
   <p>[GSIII:98,2]</p>
   <p>et quod quarta species diatessaron formaret quartam diapente speciem,
      ut hic:</p>
   <p>[GSIII:98,3]</p>
   <p>non essent quatuor species diapente a parte locationis ordine
      differentes; nam prima cum quarta una esset, existens ex tono, semitonio et duobus
      tonis, ut
      hic:</p>
   <p>[GSIII:98,4]</p>
   <p>Sed ipsi possent dicere: volumus constituere hanc quartam speciem
      diapente per [sqb] secundum acutum, ut non sit prima, ut hic:</p>
   <p>[GSIII:98,5]</p>
   <p>tunc dicimus, quod non erit dissimilis ab illa specie diapente, quae
      est ab F gravi ad c acutum per dispositionem primi c acuti; nam utraque formatur ex
      duobus
      tonis et semitonio et tono, ut hic:</p>
   <p>[GSIII:98,6]</p>
   <p>et sic non erunt quatuor species diapente ordine differentes, sed solum
      tres: ergo sic est, quod tertia species diapente surgat de seipsa, constans ex tribus
      tonis
      et semitonio, ut est ab F gravi, ad c acutum, per dispositionem secundi [sqb] acuti,
      et in
      omni loco, ubi talis coniunctio est sonorum, ut hic:</p>
   <p>[GSIII:99,1] </p>
   <p>Quarta autem species diapente consurgit ex tertia diatessaron posita in
      sexta gravi G. et tendens ad d acutum, ut hic:</p>
   <p>[GSIII:99,2]</p>
   <p>Sed posset aliquis dicere: quare non formatur tertia species diapente a
      tertia diatessaron, sicut prima a prima, et secunda a secunda, et quarta ex seipsa?
      Respondemus sic: non est aliquis locus in manu, ubi cadant tres toni subsequenter
      et unum
      semitonium, nisi ab F gravi ad c acutum, per dispositionem secundi [sqb] acuti, et
      a primo c
      acuto ad f acutum, ac ab ipso f acuto ad cc superacutum, per dispositionem secundi
      [sqb][sqb] superacuti: oportet enim quod talis coniunctio sonorum constituat hanc
      tertiam
      speciem diapente ab aliis dissimilem; ubi enim talis coniunctio sonorum primo occurrit
      in
      manu, primo ibi ponitur haec species tertia diapente, scilicet ab F gravi ad c acutum
      per
      dispositionem secundi [sqb] acuti, et in omni loco, ubi talis est coniunctio sonorum,
      ut
      hic:</p>
   <p>[GSIII:99,3]</p>
   <p>Nunc habemus, quod in prima finali littera prima species diatessaron et
      prima diapente incipitur, scilicet D gravi. In secunda finali, scilicet E gravi incipitur
      secunda species diatessaron et secunda diapente. In tertia finali, scilicet F gravi,
      incipitur tertia species diatessaron et tertia diapente. In quarta autem finali, scilicet
      G
      gravi incipitur quarta species diapente. Et sic sunt quatuor species diapente ordine
      differentes, quas de tonis inferius demonstrabimus, Deo dante.</p>
   <p>Omnis diapente in uno intervallo posita, enarmonicum genus est, ut
      hic:</p>
   <p>[GSIII:99,4]</p>
   <p>In quatuor intervallis posita diatonicum genus est, ut hic:</p>
   <p>[GSIII:99,5]</p>
   <p>In semitonio et ditono posita, enarmonicum genus est; ut hic:</p>
   <p>[GSIII:99,6]</p>
   <p>In diatessaron et tono enarmonicum et diatonicum genus est, ut hic:</p>
   <p>[GSIII:100,1] </p>
   <p>In tritono et semitonio enarmonicum diatonicum genus est, ut hic:</p>
   <p>[GSIII:100,2]</p>
   <p>Omnis diapason in uno intervallo enarmonicum genus est, ut hic:</p>
   <p>[GSIII:100,3]</p>
   <p>In septem intervallis chromaticum diatonicum genus est, ut hic:</p>
   <p>[GSIII:100,4]</p>
   <p>In diapente et diatessaron, vel e contrario, diatonicum genus est, ut
      hic:</p>
   <p>[GSIII:100,5]</p>
   <p>Per has enim species sic interruptas quilibet tropus sive tonus
      formatur. De quibus, et quomodo per ipsos formetur, videre necesse est. Sed quia quilibet
      tonus secundum suum nomen in certa mensura consistit, ideo primo, quid sit mensura
      in
      musica, breviter videamus.</p>
   <p>Explicit tractatus nonus.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>D-Mbs, Clm 19851, f. 110r-113v</p>
   <p>Ars et practica cantus figurativi</p>
   <p>Discantus est diversorum cantuum secundum modum, tempus ac prolationem
      per figuras longas, breves et consimiles adinvicem proportionalis consonantia.</p>
   <p>Modus est cognitio soni in longis brevibusque figuris mensurati et est
      duplex, scilicet perfectus et imperfectus. Modus perfectus respicit maximam in ordine
      ad
      tres longas et longam ad tres breves, ut sic: (1).</p>
   <p>Modus autem imperfectus respicit maximam in ordine ad duas longas et
      longam ad duas breves, ut sic: (2). Insuper notandum est quod cantus de modo perfecto
      sic
      cognoscitur: [primo] quando in eius tenore pausa reperta tria regat spatia, secundo
      quando
      brevis cum longa ordinatur, tertio quando valor brevis sive pausa ordinatur cum longa,
      quarto quando tres breves simul ordinantur, quinto quando pausa duorum temporum ordinantur
      cum brevi, sexto quando duae breves inter se punctum habentes ponuntur inter duas
      longas, ut
      patet in exemplis: (3).</p>
   <p>Tempus est cognitio soni brevibus semibrevibus[que] figuris mensurati.
      Et est duplex tempus, scilicet perfectum et imperfectum. Tempus perfectum respicit
      brevem in
      ordine ad tres semibreves, ut sic: (4). Sed tempus imperfectum respicit brevem in
      ordine
      [ad] duas semibreves, ut sic: (5). Notandum quod cognitio temporis perfecti sic habetur:
      primo quando duae pausae trahuntur deorsum a superiori linea per medium spatium ordinatae
      cum una semibrevi, secundo quando tres semibreves simul ordinantur immediate, tertio
      quando
      brevis ordinatur cum semibrevi, quarto quando pausa semibrevis ordinatur cum brevi,
      quinto
      quando in maiori prolatione tres minimae ordinantur cum tribus semibrevibus quas
      imperficiunt, sexto quando in minori prolatione reperiuntur duae semibreves cum minima,
      altera semibrevi habente perfectionis punctum, septimo quando reperiuntur duae breves
      habentes inter se duas semibreves cum puncto, octavo quando cum semibrevi ordinantur
      duae
      minimae et pausa semibrevis: (6).</p>
   <p>Prolatio est cognitio soni semibrevibus minimisque figuris mensurati.
      Et est duplex, scilicet maior sive perfecta et minor sive imperfecta. Prolatio
      maior respicit semibrevem in ordine ad tres minimas, ut sic: (7). Prolatio autem minor
      respicit semibrevem in ordine ad duas, ut sic: (8). Correlative omnis perfectio fit
      semper
      per numerum ternarium et imperfectio per binarium. Prolatio maior sic cognoscitur:
      primo
      quando duae pausae duarum minimarum ponuntur cum una minima immediate, secundo quando
      semibrevis immediate ponitur cum pausa minimae, tertio quando tres minimae simul ordinanur,
      quarto quando duae minimae ponuntur inter duas semibreves habentes inter se punctum,
      quinto
      quando duae pausae minimarum habent inter se minimam, sexto quando tres semibreves
      cum
      tribus minimis simul ordinantur, septimo quando duae pausae minimarum ponuntur inter
      duas
      semibreves. Exempla: (9).</p>
   <p>De pausa quae est omissio vocis tales dantur regulae. Prima regula:
      omnis pausa tegens quattuor spatia dicitur pausa generalis. Secunda regula: omnis
      pausa tria
      tegens spatia tria valet tempora. Tertia regula: [omnis pausa] duo [tegens spatia,
      duo valet
      tempora]. Quarta regula: unum valet unum. Similiter ponitur correlative quod pausa
      tot valet
      tempora quot tegit spatia, quinque, sex et caetera. Exemplum et caetera. Quinta regula:
      omnis pausa descendens a linea per medium spatium valet unam semibrevem. Sexta regula:
      omnis
      pausa ascendens a linea per medium spatium valet unam minimam.</p>
   <p>Post praedicta dicendum est de perfectione et imperfectione notarum.
      Circa quod primo notandum est quod imperfectio causatur in modo, tempore ac prolatione
      perfectis. Et est imperficere notam perfectam imperfectam reddere, et solum nota in
      tres
      partes divisibilis imperficitur in tertia sua parte. Quare maxima perfecta imperficitur
      per
      longam, ut sic: (10), vel sic: (11). Item longa perfecta imperficitur a brevi, sic
      (12), vel
      sic (13), etiam brevis in tempore perfecto imperficitur a semibrevi sic: (14), vel
      sic (15).
      Semibrevis in prolatione maiore imperficitur a minima sic: (16) vel sic: (17). Imperfectio
      etiam fit in pausis. Exemplum.</p>
   <p>Commentandum est de perfectione. Perfectio quaedam capitur in modo,
      tempore ac prolatione imperfectis, et hoc modo per punctum. Iam primo de puncto videamus
      pro
      quodam quia duplex est punctus, scilicet divisionis et perfectionis. Punctus enim
      divisionis
      utimur in modo, tempore ac prolatione perfectis. Nam quando punctus ponitur
      inter duas longas de modo perfecto, dividit unam ab alia, ut sic: (18). Punctus autem
      perfectionis est qui perficit, et perficere nihil aliud est nisi notam imperfectam
      facere
      perfectam et hoc in modo imperfecto, in tempore imperfecto et in prolatione imperfecta
      seu
      minori. Et ergo notandum: quandocumque in modo imperfecto, in tempore imperfecto,
      in
      prolatione imperfecta seu minori additur punctus in maximae notae seu longae vel brevi
      vel
      semibrevi vel minimae, punctus perfectionis dicitur. Ratio est quia perficit illas
      figuras
      ac si starent in modo perfecto etiam sine puncto, ut sic: (19). Isto verum notato
      quod
      punctus perfectionis vel additionis semper valet medietatem antecedentis notae.</p>
   <p>De alteratione. Nota quod alterare est notam aliter cantare quam est,
      et fit in modo, tempore et prolatione perfectis. In modo perfecto alteratur brevis
      quando
      videlicet duae breves ponuntur inter duas longas perfectas ubi prima brevis valet
      unum
      tempus et secunda brevis duo tempora per alterationem, et vocatur brevis altera, id
      est
      alterata, ut sic: (20). Et hoc est verum si non mediat punctus inter illas duas breves
      quia
      si sic, tunc prima brevis imperficit primam longam et secunda secundam, ut sic: (21).
      In quo
      exemplo prima longa valet duo tempora et quaelibet brevis valet unum tempus. Si autem
      numerus ternarius mediaverit inter duas longas, tunc quaelibet longa valet tria tempora
      et
      quaelibet brevis valet unum tempus, ut hic: (22). Si autem una fuerit superflua ultra
      numerum ternarium, tunc prima brevis imperficit primam longam, ut hic: (23). In quo
      exemplo
      prima brevis imperficit primam longam et prima longa valet duo tempora et quaelibet
      brevis
      valet unum tempus et ultima longa valet tria tempora, et hoc est verum si punctus
      divisionis
      non mediat inter penultimam et ultimam brevem, quia sicut tunc ultima brevis imperficit
      ultimam longam et sic ultima longa valet duo tempora et quaelibet brevis valet unum
      tempus,
      ut hic: (24). Si autem duae fuerint superfluae ultra numerum ternarium mediantes inter
      duas
      longas, tunc tres primae capiuntur pro perfectione et ultimae duae breves valent tria
      tempora per alterationem, ut hic: (25). In quo exemplo quaelibet longa valet tria
      tempora et
      ultima brevis valet duo tempora et quaelibet aliarum brevium valet unum
      tempus. Sed in tempore perfecto alteratio sic fieri habet: quando duae semibreves
      mediant
      inter duas breves, tunc secunda semibrevis valet duas semibreves per alterationem,
      ut hic:
      (26). Et hoc est verum si punctus divisionis non mediat inter illas duas semibreves,
      quia
      sicut tunc prima semibrevis imperficit primam brevem et secunda secundam, ut hic:
      (27). In
      quo exemplo quaelibet brevis valet duas semibreves et quaelibet semibrevis seipsam.
      Si autem
      numerus ternarius semibrevium mediaverit inter duas breves, tunc quaelibet brevis
      valet tres
      semibreves, ut hic: (28). Et idem erit de 6, 9, 12, vel de quocumque numero ternario.
      Si
      autem una semibrevis fuerit superflua, tunc prima semibrevis imperficit primam brevem,
      ut
      hic: (29). In quo exemplo prima brevis imperficitur a [proxima] et caetera, et hoc
      est verum
      si punctus divisionis non praeponitur ultimae semibrevi, quia si sic, tunc ultima
      semibrevis
      imperficit ultimam brevem, ut hic: (30) in quo exemplo [...]. Si autem duae semibreves
      fuerunt superfluae ultra numerum ternarium, tunc ultima semibrevis debet alterari,
      ut hic:
      (31). Et hoc est verum, si non mediat punctus inter ultimas duas semibreves, quia
      sicut tunc
      tam prima quam secunda brevis imperficitur et caetera, ut sic et caetera. Hoc fit
      etiam in
      maiori prolatione quando duae minimae mediant inter duas semibreves, tunc secunda
      debet
      alterari et vocatur minima altera quasi minima alterata, ut hic: (32). In quo et caetera
      et
      hoc est verum si quattuor ut sic: (33). Si autem plures minimae mediaverint inter
      duas
      semibreves, tunc considerandus est numerus illarum minimarum utrum sit ternarius vel
      non. Si
      ternarius, tunc quaelibet semibrevis valet tres minimas et semper tres minimae valent
      unam
      semibrevem, ut sic: (34). Si autem una minima fuerit superflua, tunc prima minima
      imperficit
      primam semibrevem, ut hic: (35) declara. Et hoc est verum si punctus divisionis, ut
      hic:
      (36) declara. Si autem duae minimae fuerint superfluae, tunc ultima alteratur, ut
      sic: (37)
      declara. Ultima alteratur ut numerus ternarius ampliatur.</p>
   <p>De ligaturis</p>
   <p>Prima regula: omnis nota quadrata habens proprietatem in dextra parte
      deorsum, longa est, sive sit initialis, media vel finalis: (38).</p>
   <p>Secunda regula: omnis nota quadrata aut obliqua initialis in aliqua
      ligatura a qua secunda sive proxima coniunctura descendit, semper longa est dum praedicta
      figura initialis filum non habuerit in sinistra parte, exemplum, ut hic: (39).</p>
   <p>Tertia regula: omnis ultima nota quadrata dependens in aliqua ligatura,
      longa est. Sed si obliqua fuerit, sic brevis est. Exemplum: (40).</p>
   <p>Quarta regula: omnis figura initialis, sit quadrata aut obliqua, in
      aliqua ligatura habens proprietatem deorsum in sinistra parte, brevis est. Exemplum
      (41).</p>
   <p>Quinta regula: omnis figura initialis in aliqua ligatura non habens
      proprietatem in sinistra parte a qua proxima figura coniuncta ascendit, brevis est,
      sit
      quadrata aut obliqua. Exemplum: (42).</p>
   <p>Sexta regula: omnis ultima nota in aliqua ligatura, sit quadrata aut
      obliqua, a penultima ascendens, semper brevis est si proprietatem in dextra non habuerit,
      quia sicut est longa: (43)</p>
   <p>Septima regula: omnis media figura ex ultraque parte aliis adiuncta,
      brevis est sive sit quadrata sive obliqua nisi habuerit proprietatem in dextra parte,
      quia
      sic erit longa. Exemplum: (44).</p>
   <p>Octava et ultima regula: omnis figura initialis habens proprietatem in
      sinistra parte sursum est semibrevis, sive fuerit quadrata sive obliqua, et proxima
      eam
      sequens etiam semibrevis est. Sed ultra duas semibreves non possunt poni plures in
      aliqua
      ligatura. Quaecumque enim nota praeter secundam semibrevem in ligaturis semper brevis
      est
      aut longa aut maxima: (45). Et sic est finis de ligaturis.</p>
   <p>De proportionibus</p>
   <p>Octo sunt proportiones musicales in cantu mensurali, scilicet proportio
      dupla, tripla, quadrupla, sesquialtera, sesquitertia, sesquiquarta, dupla superbipartiens
      et
      sesquioctaua.</p>
   <p>Proportio dupla est quando maior numerus continet minorem bis, ut quatuor ad duo. Musicaliter quando in aliquo cantu duae miniae contra unam
      proferuntur aut quatuor contra duas. Cuius proportionis signum proprium est figura
      binaria
      algoristica, ut sic: [2].</p>
   <p>Proportio tripla est quando maior numerus continet minorem ter, ut tria
      ad unum. Musicaliter quando tres minimae contra unam proferuntur. Cuius proportionis
      signum:
      3.</p>
   <p>Quadrupla proportio est quando maior numerus continet minorem quatuor,
      ut 4 ad 1. Musicaliter quando quatuor minimae contra unam proferuntur. Signum: 4.</p>
   <p>Proportio sesquialtera est quando maior numerus continet minorem semel
      et eius alteram partem seu mediam partem, ut tria ad duo. Musicaliter quando tres
      miniae
      contra duae proferuntur. Signum: 3/2.</p>
   <p>Proportio sesquitertia est quando maior numerus continet minorem semel
      et eius tertiam partem, ut 4 ad 3. Musicaliter quando quattuor minimae contra tres
      proferuntur. Signum sic 4/3, vel sic: (46).</p>
   <p>Proportio sesquiquarta est quando maior numerus continet semel minorem
      et eius quintam partem, ut 5 ad 4. Musicaliter quando quinque minimae [contra] quattuor
      proferuntur, quidem tamen raro contingit propter eius difficultatem. Cuius signum
      est 5/4,
      vel sic: (47).</p>
   <p>Proportio dupla superbipartiens est quando maior numerus bis continet
      minorem et insuper duas eius partes, ut decem ad quatuor. Musicaliter quando decem
      minimae
      contra quattuor proferuntur. Cuius signum 8/3, vel tale (48) sed raro.</p>
   <p>Ultima proportio sesquioctava est quando maior numerus continet minorem
      semel et eius octavam partem, ut novem ad octo. Musicaliter quando novem minimae contra
      octo
      proferuntur, quidem rarissime contingit propter eius nimiam difficultatem pronuntiandi.
      Cuius proportionis signum est circulus cum duobus punctis obliquo modo in eo positis,
      ut sic
      (49) vel sic: 9/8.</p>
   <p>De contrapuncto</p>
   <p>Unaquaeque nota uniuscuiusque tenoris tentabit octavam et desuper
      numerando ex concordantibus et dissonantibus et non discordantibus tali modo; octava,
      nona,
      decima, duodecima, tertia decima, quarta decima, quinta decima, ex illis concipiendo
      concordantes et dissonantes et non discordantes. Sed descendendo debet
      numerari septima, sexta, quinta, quarta, tertia, secunda, unisonus, et iterum recipiendo
      concordantiam et dissonantiam et non discordantes. Octava exigit octavam contra eam,
      octava
      decimam ascendendo, octava duodecimam ascendendo, octava exigit tertiam decimam ascendendo,
      octava exigit quintam decimam ascendendo, octava exigit sextam descendendo, octava
      exigit
      quintam descendendo, octava exigit tertiam descendendo, octava exigit unisonum
      descendendo.</p>
   <p>Compositio contratenoris fit respectu tenoris et discantus.</p>
   <p>Prima regula: quando tenor habet octavam pro discantu, contratenor
      requirit seu exigit decimam, duodecimam quintam decimam et hoc ascendendo, sed descendendo
      sextam, quartam, unisonum.</p>
   <p>Secunda regula: quando tenor habet decimam pro discantu, contratenor
      exigit octavam, duodecimam, quintam decimam et hoc ascendendo, sed descendendo sextam,
      unisonum.</p>
   <p>Tertia regula: quando tenor habet duodecimam pro discantu, contratenor
      exigit octavam, decimam, quintam decimam ascendendo, sed descendendo quintam, unisonum.</p>
   <p>Quarta regula: quando tenor habet tertiam decimam pro discantu,
      contratenor exigit octavam, quintam decimam ascendendo, sed descendendo quartam.</p>
   <p>Quinta regula: quando tenor habet quintam decimam pro discantu,
      contratenor exigit octavam, duodecimam ascendendo, sed descendendo potest habere quartam,
      unisonum.</p>
   <p>Sexta regula: quando tenor habet sextam pro discantu, contratenor
      exigit habere octavam, decimam, quintam decimam ascendendo, sed descendendo quartam,
      unisonum.</p>
   <p>Septima regula: quando tenor habet quintam pro discantu, contratenor
      exigit octavam duodecimam ascendendo, sed descendendo unisonum.</p>
   <p>Octava [regula]: quando tenor habet quartam pro discantu, contratenor
      exigit octavam, tertiam decimam, quintam decimam ascendendo, sed descendendo sextam,
      unisonum.</p>
   <p>Nona regula: quando tenor habet tertiam pro discantu, contratenor
      exigit octavam, decimam ascendendo, sed descendendo quartam, octavam.</p>
   <p>Decima et ultima regula: quando tenor habet unisonum pro discantu,
      contratenor exigit habere octavam, duodecimam, quintam decimam et hoc ascendendo,
      sed
      descendendo quintam, et caetera.</p>
   <p>Perfectae condordantes sunt quinque, scilicet unisonus, quinta, octava,
      duodecima, et quinta decima.</p>
   <p>Imperfectae dissonantes sunt quatuor, scilicet tertia, sexta, decima et tertia
      decima.</p>
   <p>Discordantes sunt sex, scilicet secunda, quarta, septima, nona,
      undecima, quarta decima.</p>
   <p>Item in concordantibus perfectis numquam fit ascensus et descensus. Sed
      in imperfectis dissonantibus fit ascensus et descensus usque ad quintam, praeterquam
      in
      tredecimis secundum modernos cantores.</p>
   <p>Item omnis cantus debet incipi et terminari in concordantibus
      perfectis.</p>
   <p>Item quaelibet nota cuiuslibet tenoris potest dividi in partes duo,
      tres, quatuor et caetera, et prima semper debet manere in loco et aliae ponuntur ad
      placitum.</p>
   <p>Item clausulae possunt poni ad placitum cum completo tempore, et prima
      nota ante tertiam huius clausulae debet abbreviari et dividi in duas, et prima potest
      poni
      ad placitum et eius secunda pars abstracta debet poni in medio, ultimae et penultimae
      huius
      clausulae, et secunda semibrevis ante tertiam huius clausulae debet poni in eodem
      cum
      ultima.</p>
   <p>Item cum opposita proprietate primae duae valent duas semibreves.</p>
   <p>Item [in contrapuncto] ex tribus choris [composito] discantus et
      contratenor debe[n]t ad tenorem componi et dari universaliter et particulariter concorditer,
      sed ex quatuor sufficit quod generaliter omnes chori conveniant insimul prolati.</p>
   <p>Item non erit excessus ultra quintam decimam vocem contrapuncto.</p>
   <p>Item numquam dabitur in contrapuncto ultima nota tenoris a penultima in
      ascensu sed semper in descensu, et ultima nota discantus dari debet a penultima in
      ascensu
      nisi esset in positione media.</p>
   <p>Item numquam una perfecta species debet sequi seipsam, sed bene
      imperfecta.</p>
   <p>Item non dabuntur simul quatuor imperfectae absque perfectis.</p>
   <p>Item contrapunctus non solum ex tertiis, quintis, sextis, et octavis
      componitur, sed etiam ex decimis, duodecimis et caetera. Nam ex quanto pluribus variis
      speciebus componitur, tanto dulcior est et regularior.</p>
   <p>Item unisonus non datur, nisi per oppositum tenoris et tenore
      ascendente.</p>
   <p>Tamen in contrapuncto ex tribus vel quattuor choris composito, in causa
      quod aliquis chorus graviter locandus esset concordanter secluso unisono, tunc
      potest idem chorus tam difficulter locandus locari cum alio choro in unisono. Sed
      cum
      quocumque locetur, tum per oppositum detur cum eodem.</p>
   <p>Dum tenor alte incipitur respectu bassioris notae ipsius tenoris, tunc
      potest regulariter contratenor incipi sub tenore in octava, et quotiens tenor in cantu
      alte
      ascendit, totiens potest contratenor regulariter locari sub tenore. Sicut tenor atque
      discantus supra compositi cum contratenore concordanter convenire possunt, dum videlicet
      contratenor inter tenorem et discantum propter aliquam rationalem causam mediare non
      posset.
      Si discantus esset locatus propinque super tenorem, posset contratenor supra [poni].
      In
      discantu de duobus choris discantus potest sub tenore poni, quando videlicet tenor
      alte
      [ascendit, et tunc discantus] descendit [sub tenore] sive nota huius in basso. Cantus
      communis vix cognoscitur tenor vel contratenor propter varium cursum utriusque. Nullus
      cantus ponetur extra tonum quoad principium, medium et finem. Nullus cantus ascendit
      a
      bassiori nota ultra sextam decimam, ne deficiat cantor. Non dabitur saltus ab aliqua
      nota ad
      aliam notam in proximo ultra octavam vocem in ascensu aut descensu, sed in contratenor
      licet
      per decimam. In discantu non prohibentur dissonantiae, sed in contrapuncto plano quo
      nulla
      fractura habetur, nisi componatur ex quatuor choris, scilicet contrapunctus, est cantus
      unus
      alteri contrarie datus.</p>
   <p>Contra .E. grave, id est Elami, non dabitur b rotundum pro quinta, quia
      est falsa musica et semidiapente, sed dabitur contra. .E. grave h quadrum sive h durum,
      et
      sic est vera quinta et consonantia perfecta; sic etiam falsa quinta est h quadrum
      sive durum
      contra .f. acutum, sed contra .f. acutum dabitur b molle.</p>
   <p><br>3&nbsp;&nbsp;&nbsp;&nbsp;&nbsp;&nbsp;modus&nbsp;tempus&nbsp;prolatio 3&nbsp;&nbsp;&nbsp;&nbsp;&nbsp;&nbsp;modus&nbsp;et&nbsp;tempus <br>3&nbsp;&nbsp;&nbsp;&nbsp;&nbsp;&nbsp;modus
      &nbsp;&nbsp;&nbsp;&nbsp;&nbsp;&nbsp;&nbsp;tempus&nbsp;et&nbsp;prolatio <br>&nbsp;&nbsp;&nbsp;&nbsp;&nbsp;&nbsp;&nbsp;tempus&nbsp;solum &nbsp;&nbsp;&nbsp;&nbsp;&nbsp;&nbsp;&nbsp;temporis&nbsp;divisionis
      <br>&nbsp;&nbsp;&nbsp;&nbsp;&nbsp;&nbsp;&nbsp;prolatio&nbsp;major&nbsp;imperfecta &nbsp;&nbsp;&nbsp;&nbsp;&nbsp;&nbsp;&nbsp;prolatio&nbsp;minor&nbsp;imperfecta <br></p>
   <p>1. [MXv,Lv,Lv,Lv,pt,Lv,Bv,Bv,Bv]</p>
   <p>2. [MXv,Lv,Lv,pt,Lv,Bv,Bv]</p>
   <p>3. [ClefC1,Lig2vacddx,Lv,BP,Lig3vdd,Bv,2LP,Lv,Bv,pt,Bv,Lv on
      staff4]</p>
   <p>4. [Bv,Sv,Sv,Sv]</p>
   <p>5. [Bv,Sv,Sv]</p>
   <p>6. [SP,SP,Sv; Sv,Sv,Sv; Bv,Sv; Bv,SP; Sv,Mv,Sv,Mv,Sv,Mv; Sv,Sv,MP,Mv;
      Bv,Sv,pt,Sv,Bv; Sv,Mv,Mv,SP on staff4]</p>
   <p>7. [[Sv,Mv,Mv,Mv]]</p>
   <p>8. [Sv,Mv,Mv]</p>
   <p>9. [MP,MP,Mv; Sv,MP; Mv,Mv,Mv; Sv,Mv,pt,Mv,Sv; MP,Mv,MP;
      Sv,Mv,Sv,Mv,Sv,Mv; Sv,MP,MP,Sv on staff4]</p>
   <p>10. [Lv,MXv]</p>
   <p>11. [MXv,Lv]</p>
   <p>12. [Bv,Lv]</p>
   <p>13. [Lv,Bv]</p>
   <p>14. [Sv,Bv]</p>
   <p>15. [Bv,Sv]</p>
   <p>16. [Mv,Sv]</p>
   <p>17. [Sv,Mv]</p>
   <p>18. [Lv,pt,Lv; Bv,pt,Bv; Sv,pt,Sv; Mv,pt,Mv]</p>
   <p>19. [MXv,pt,Lv,pt,Bv,pt,Sv,pt,Mv,pt]</p>
   <p>20. [Lv,Bv,Bv,Lv]</p>
   <p>21. [Lv,Bv,pt,Bv,Lv]</p>
   <p>22. [Lv,Bv,Bv,Bv,Lv]</p>
   <p>23. [Lv,Bv,Bv,Bv,Bv,Lv]</p>
   <p>24. [Lv,Bv,Bv,Bv,pt,Bv,Lv]</p>
   <p>25. [Lv,Bv,Bv,Bv,pt,Bv,Bv,Lv]</p>
   <p>26. [Bv,Sv,Sv,Bv]</p>
   <p>27. [Bv,Sv,pt,Sv,Bv]</p>
   <p>28. [Bv,Sv,Sv,Sv,Bv]</p>
   <p>29. [Bv,Sv,Sv,Sv,Sv,Bv]</p>
   <p>30. [Bv,Sv,Sv,Sv,pt,Sv,Bv]</p>
   <p>31. [Bv,Sv,Sv,Sv,pt,Sv,Sv,Bv]</p>
   <p>32. [Sv,Mv,Mv,Sv]</p>
   <p>33. [Sv,Mv,pt,Mv,Sv]</p>
   <p>34. [Sv,Mv,Mv,Mv,Sv]</p>
   <p>35. [Sv,Mv,Mv,Mv,Mv,Sv]</p>
   <p>36. [Sv,Mv,Mv,Mv,pt,Mv,Sv]</p>
   <p>37. [Sv,Mv,Mv,Mv,Mv,Mv,Sv]</p>
   <p>38.
      [Lv,Lig2vacddx,Lig2vLa,Lig3vLaa,Lig3vaLa,Lig3vLaLacddx,Lig7voddLaoadoa]</p>
   <p>39. [Lig2vd,Lig3vdd,Lig3vdoa,Lig3vdod,Lig5vdoadod,Lig2vod,Lig4vodad;
      Lig2va,Lig2voa]</p>
   <p>40. [Lig2vd,Lig3vdd,Lig2vcdsnd,Lig5vdodcsdxad,Lig3vad,Lig3voad]</p>
   <p>41.
      [Lig3vcdsndd,Lig2vcdsnd,Lig4vcdsndoad,Lig2vcdsnod,Lig4vcdsnodaoa,Lig5vcdsndoadod]</p>
   <p>42. [Lig2va,Lig3vaa,Lig2voa,Lig4voaaod,Lig4voaad]</p>
   <p>43. [Lig2va,Lig3vaa,Lig6voaadoda,Lig2voa,Lig4voadoa,Lig4vdaoa;
      Lig2vacddx]</p>
   <p>44. [Lig3vdd,Lig6voddddoa,Lig3vdod,Lig4vdoad,Lig5vdoadod;
      Lig4vadLa]</p>
   <p>45.
      [Lig2vcssnd,Lig3vcssndd,Lig4vcssndda,Lig2vcssnod,Lig3vcssnoda,Lig3vcssndod]</p>
   <p>46. [CL]</p>
   <p>47. [CLd]</p>
   <p>48. [CLrhsnrhdx]</p>
   <p>49. [O2d]</p>
</div>
</main>

</body>
</html>

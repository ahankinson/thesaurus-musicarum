<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>De musica mensurabili</p>
   <p>Prooemium</p>
   <p>Omnis ars sive doctrina honorabiliorem habet rationem quam artificium
      quod manu et opere artificis exercetur. Multo enim maius est scire quid quis faciat,
      quam
      scire quid ab alio discit. Etenim artificium corporale quasi serviens famulatur, ratio
      vero
      quasi domina imperat. Cum multi sint qui musicam digitis operentur vel sono promant,
      eius
      tamen vim atque naturam minime intelligunt, hinc accidit quod corporales artifices
      non ex
      musicae disciplina, sed ex eius ipsius potius instrumentis acceperint vocabula. Musicus
      enim
      non ab aliquo instrumento, sed ab ipsa musica nomen accepit. Non enim dicitur musicus
      quia
      voce vel manibus operatur tantummodo, sed quia de musica novit regulariter loqui et
      certis
      rationibus eius sensum plenius enodare.</p>
   <p>Est enim musicus qui, ratione perpensa, canendi scientiam non servitio
      operis, sed imperio speculationis assumpsit. Quisquis igitur, qui huius scientiae
      armoniae
      vim atque rationem penitus ignorat, frustra sibi nomen cantoris usurpat etiamsi cantare
      sciat. Neque qui litteras legit, sed qui eas intelligit, lector sufficiens nuncupatur.</p>
   <p>Cum etiam nostrae intentionis sit aliquid de musica tractare, primo
      videamus obmissis omnibus quid sit musica, et quae sint eius partes, et unde dicatur.</p>
   <p>Musica est disciplina quantitatis relatae ad aliquid virtute
      proportionum, contemplativa ad notitiam qualitatum; vel musica est peritia modulationis
      sono
      cantuque consistens; et dividitur musica in naturalem et artificialem. Naturalis quae
      est
      tripartita; nam alia est mundana, alia est humana et alia est vocalis. Mundana
      est in elementis, in temporibus, in stellis fixis et errantibus. Humana quidem in
      humoribus
      corporis, in virtute animae et coniunctione corporis et animae procreatur; de qua
      sunt
      variae et multiplices divisiones.</p>
   <p>Vocalis musica in vocibus animalium naturalium et instrumentorum
      procreatur. De mundana, Pictagoram inquiras, de humana Boetium; de vocali quidam usu
      tractaverunt, quam causa brevitatis praetermitto.</p>
   <p>Musica artificialis est quae arte et ingenio excogitata est et inventa.
      Huius autem sunt duae partes: armonica et instrumentalis. Musica armonica vocum coadunatio
      dicitur; vel musica armonica est motus vocum.</p>
   <p>Musica instrumentalis tripartita est: scilicet cytharizantium, id est
      instrumentis sonantibus per cordas; ac tibicinantium, id est instrumentis sonantibus
      per
      ventum; et instrumentis quae pulsa atque percussione sonum emittunt.</p>
   <p>Musica dicitur a moys quod est aqua et ycos scientia; vel dicitur a
      musis per derivationem, quia per musas vis carminum et vocum modulatio habetur. Quaeritur
      quae sunt novem: vocem humanam in vocibus operantes, ut duo labia, quatuor dentes
      principales, plectrum linguae, palatum cum gutture.</p>
   <p>Has poetae filias Iovis et Memoriae finxerunt. Et alii dicunt Menoias
      et Tobiae filias esse ipsas.</p>
   <p>Musica enim armonica in tribus dividitur: in prosaicam, metricam, et
      rithimicam. De istis satis expressum est in tractatu Magistri Johannis de
      Ypra; sed praemissa breviter collegi ad habendum musicae divisionem.</p>
   <p>Item armonica dividitur in musicam inmensurabilem, et mensurabilem.
      Musica inmensurabilis est per quam cantatur divinum officium secundum gamma manus,
      vel
      monocordum, et secundum tropos, abusive tonos denominatos, principales et collaterales,
      de
      quibus beatus Jeronimus et Gregorius et Guido cum pluribus aliis tractaverunt; et
      immensurabilis est, quia sine certo numero temporum cantatur, sed ad voluntatem cantantis
      pronuntiatur.</p>
   <p>Musica mensurabilis est vere perfecteque canendi scientia, omnium
      musicalium vocum speculatrix, gubernatrix et magistra; vel musica mensurabilis est
      quae per
      tempora precise et recte mensuratur. Tempus in musica mensurabili est motus mora valorum
      alterum alteri concurrentium, pulsu atque percussione cantantium secundum maius et
      minus,
      prius ac posterius sonum in tempore relatum, et in sui esse quanto commensurato et
      limitatur
      in modulis. Motuum alii sunt tardi, alii veloces in tempore, alii tardiores, alii
      velociores. Tardi longos sonos faciunt, et sic possumus intelligere longas. Tardiores
      longiores sonos faciunt, in quibus intelligimus dupplices longas et maximas. Veloces
      sonos
      celeres faciunt, et sic habemus breves, et per velociores semibreves et minimas
      intelligimus.</p>
   <p>De longo, brevi et minimo</p>
   <p>Sex species motuum longitudinem et brevitatem sonorum secundum maius et
      minus in tempore canentium requiruntur, scilicet: longus, longior, longissimus; brevis,
      brevior, brevissimus.</p>
   <p>Per longum longas de tempore perfecto vel imperfecto intelligimus.</p>
   <p>Per longiorem duplices longas de tempore perfecto vel imperfecto
      intelligimus.</p>
   <p>Per longissimum maximas de tempore perfecto vel imperfecto
      intelligimus.</p>
   <p>Per brevem breves perfectas vel imperfectas.</p>
   <p>Per breviorem, semibreves perfectas vel imperfectas.</p>
   <p>Per brevissimum, minimas quae ternario numero censentur aequaliter, vel
      minimas quae quaternario numero censentur possumus intelligere de quibus inferius
      probemus
      ostendere.</p>
   <p>Carissime, presentem summulam vobis mitto cum divisione praemissa quam
      in nomine vestro prout in tractatibus Magistri Johannis de Ypra, Magistri Petri de
      Cruce,
      Magistri Franconis, ac etiam in artibus plurium musicae mensurabilis auctorum vidi
      plenius
      contineri, sub brevi compendio compilavi in quo sunt quatuor capitula breviter ordinata.
      Primum capitulum de notitia qualitatis notularum, secundum ex eorum pretio et valore,
      tertium de pausis, quartum et ultimum de copulis tam appropriatis quam non appropriatis,
      tam
      quadratis quam configuratis. Quae etiam ad instructionem vestram ac novitiorum studui
      propalare, omnes illos exorans humiliter, quod huiusmodi contenta in presenti summula
      perceperint, ut in quantum me excedit scientia et subtilitate, si sermo incultus et
      imperitus et enormitas cantus eorum aures doctas protulerit imperitiae veniam tribuant,
      tractatorum mei negligentiam subportantes.</p>
   <p>Capitulum I</p>
   <p>De cognitione brevium et longarum</p>
   <p>Duo sunt principales modi notularum, scilicet brevium et longarum.
      Brevis notula est illa quae simpliciter est quadrata vel quae ad sinistram partem
      est
      appropriata; brevis simpliciter quadrata talis est: [B,B,B on staff2].</p>
   <p>Brevium appropriatarum aliae sunt appropriatae deorsum, ut hic:
      [Bcdsn,Bcdsn,Bcdsn on staff2] et aliae desursum, ut hic: [Bcssn,Bcssn,Bcssn on staff2].</p>
   <p>Item brevium aliae sunt simpliciter breves, et aliae semibreves. Breves
      tales sunt: [B,B,B on staff2]. Semibreves sunt obliquae, ut tales: [S,S,S on
      staff2].</p>
   <p>Obliquarum quaedam appropriantur a parte superiori, quae minimae
      vocantur, ut tales sunt: [M,M,M on staff2].</p>
   <p>At quidam musici antiqui praedictas appropriaverint a parte inferiori,
      ut hic: [Scd on staff2] et deorsum et desursum, ut hic: [F on staff2]. Quae per multas
      rationes per totum vacant.</p>
   <p>Longa notula quadrata est a parte dextra appropriata tam deorsum, ut
      hic: [L on staff2] quam desursum, ut hic: [Bcsdx on staff2].</p>
   <p>Longarum aliae simplices, ut tales: [L,Bcsdx on staff2], aliae duplices
      vel maximae, de quibus declarabitur in capitulo sequenti, ut tales: [MX,MXcsdx on
      staff2],
      et debent esse maiores factura quam longae et appropriari a dextra parte, tam deorsum
      quam
      desursum.</p>
   <p>Et sciendum est quod aliquando una nota est appropriata ab utraque
      parte, tam deorsum quam desursum, sed debemus videre a qua parte proprietas superetur
      in
      longitudine, quia, si proprietas sinistrae partis sit longior dextra, sive deorsum
      sive
      desursum, notula est brevis, ut hic: [Bcdsnpddx,Bcssnpsdx on staff2] et si e converso,
      ut
      hic, longa: [Lpdsn,Bpssncsdx on staff2].</p>
   <p>Nec debet praedictas quadratas in usu moderno appropriari ab una parte
      proprietate ascendente, et alia descendente, ut hic: [Bcdsncsdx on staff2] vel e converso,
      ut hic: [Bcssncddx on staff2]. Tamen antiquitus erant in usu, et iudicabantur per
      proprietatem longiorem, quae modo sine aliqua ratione non figurantur.</p>
   <p>Capitulum II</p>
   <p>De valoribus notularum in suis generibus</p>
   <p>Ad probandum generaliter valorem cuiuslibet notulae in genere suo,
      secundum magis et minus, prius ac posterius. Principaliter antiqui musicae mensurabilis
      doctores sex modos cantus mensurabilis sive notularum decernunt.</p>
   <p>Primus modus fit ex longa et brevi, ut patet hic:</p>
   <p>[CSM13:34,1; text: Veni, sancte spiritus] </p>
   <p>Secundus e converso ex brevi et longa, ut hic:</p>
   <p>[CSM13:34,2; text: He sunt amorrus]</p>
   <p>Et possunt fieri in istis duobus modis longae et breves per
      aequipollentes notulas.</p>
   <p>Et notandum quod in istis duobus modis praedictis, brevis valet unum
      tempus, longa vero duo. Recto plenius audietur postea de perfecta et imperfecta longa.
      Praedicta mensura observatur in modis praenominatis, dum teneant suum rectum ordinem.</p>
   <p>Tertius modus fit ex una longa et duabus brevibus et longa sequente, ut
      hic: [CSM13:34,3; text: Corus innocentum] .</p>
   <p>Quartus fit e converso ex duabus brevibus et una longa, ut etiam hic:
      [CSM13:35,1; text: Je ne puis oblir] .</p>
   <p>Et in istis duobus modis prima brevis valet unum tempus et secunda
      dicitur altera valens duo tempora, et longa tria tempora, dum teneat suum ordinem
      antedictum. Et etiam breves et alterae possunt fieri per aequipollentes valores.</p>
   <p>Quintus fit ex omnibus longis cuiuslibet valor est trium temporum, ut
      etiam patet hic:</p>
   <p>[CSM13:35,2; text: In Betlem] .</p>
   <p>Contenta in tertio, quarto modo et quinto notentur de perfecta mensura,
      de qua ulterius limphidius declarabitur.</p>
   <p>Sextus modus fit ex omnibus brevibus, cuiuslibet valor est unius
      temporis, ut hic: [CSM13:35,3; text: O Maria, virgo] .</p>
   <p>Et sub isto modo includitur septimus modus, qui fit omnibus
      semibrevibus aequalibus non caudatis desursum nec deorsum.</p>
   <p>Et sciendum quod omnes aliae notulae, de quibus non fit mentio in ista
      divisione modorum, possunt intromitti in modis praedictis, considerando valorem
      aequipollentem mensurae cuiuslibet modi.</p>
   <p>De valore cuiuslibet notulae</p>
   <p>Post praemissa generaliter memorata quasdam regulas speciales ad
      sciendum cuiuslibet notulae valorem, prout continetur in auctoribus modernis
      cantus mensurati, compendiose studui propalare. Quoniam totius quantitatis mater est
      unitas
      et totius numeri principium est unitas, qualitas alteritatis, ternaritatis, et
      inaequalitatis, haec tria principalia possunt pro perfectione accipi, in quibus principium,
      medium et finis ex integro discernuntur; et licet unitas sit indivisibilis, nichilominus
      in
      unitate temporis perfecti possunt denotari haec tria et discerni.</p>
   <p>Primi doctores musicae mensurabilis imposuerunt principaliter sonum
      notulae valorem unius temporis, cuius figura est quadrangularis. Quia et Magister
      Johannes
      in suo tractatu dicit, quod naturalis proprietas figurarum sonum mellicum in suo tempore
      secundum magis et minus repraesentantium est quadrangularitas, eo quod ex quatuor
      proprietatibus sonorum mellicorum, et in tempore relatorum arsi et thesi, longo et
      brevi
      habeat procreari. Hoc plenius declarat Magister Johannes in tractatibus suis de musica,
      sed
      de prolixitate me volui expedire. Et quamvis unitas sit indivisibilis, et punctus
      quadratus
      figuratur pro tempore brevi secundum antiquos, ille motus brevis secundum modernos
      dividitur
      in breviori, et in brevissimo, sicut dictum est.</p>
   <p>Et ponitur brevis perfecta et brevis imperfecta. Et primo de perfecta
      videamus in qua est inaequalitas. Unde scribitur in numero: Deus impare gaudet. Brevis
      perfecta est quae in tribus brevioribus sive semibrevibus aequaliter dividitur; et
      perfecta
      mensura est ternaritas, vel per ternarium numerum computata.</p>
   <p>Notandum est quod brevis inmediate praecedens brevem vel pausam brevem
      perfectam, perfecta mensura vocatur, ut hic:</p>
   <p>[B,B,B,BP,B,B,BP on staff2]</p>
   <p>Et simili modo omnes aliae notulae maioris sive minoris mensurae
      perfectionem dictae continentes in genere suo, sunt perfectae, ut hic:
      [pt,L,L,L,Lig3cdsnoda,B,BP,S,S,S,pt,L on staff2].</p>
   <p>Et etiam si aliquae notulae praecedunt immediate notulas valoris maioris, sunt perfectae, ut hic: [S,S,S,B,B,L on staff2].</p>
   <p>Nisi dictae praecedentes imperficiantur a parte ante: quia si iungantur
      vel computentur ante dictas maiores cum notula a qua possint imperfici, valore dictae
      iunctae sive computatae imperficiuntur, ut hic: [S,Lig2cssnacddx,M,S,B on staff2].</p>
   <p>Non ante suos similes possunt imperfici, ut hic: [S,B,B,M,S,M]</p>
   <p>Et dividitur perfecta brevis in tribus semibrevibus aequalibus trium
      perfectionem ostendentibus. Semibrevis notula obliqua simpliciter, ut dictum est in
      primo
      capitulo. Sciendum est quod quotienscumque duae semibreves ponuntur inter breves a
      parte
      ante vel a parte post, prima tertiam partem brevis tenet, ut hic: [S,S,B,B,S,S,L on
      staff2]
      et secunda quae dicitur altera, duas partes habet. Quoniam, sicut unitas est mater
      et
      principium totius numeri, ita dualitas alteritatis; talique modo in dicto tempore
      perfecto
      ternarius numerus observatur; et si plures semibreves simplices ponantur, semper debent
      per
      tres aequaliter computari.</p>
   <p>Notandum quod motuum temporis alii perfecte pronunciantur, et alii
      imperfecte de perfectis. Quantum ad brevem satis expressum est. Imperfecti autem fiunt
      per
      coniunctionem, et per prius et per posterius; quia quotienscumque semibrevis iungitur
      cum
      brevi, vel aequipollens tertiae partis cuiuslibet notulae perfectae secundum genus
      suum
      iungitur sive computatur cum aliqua notula perfecta maioris sive minoris mensurae
      a parte
      ante vel a parte post, brevis vel alia notula perfecta imperficitur a valore dictae
      partis,
      ut hic: [S,S,S,S,L,Lig3cssnaod on staff2].</p>
   <p>Et iungitur semibrevis vel aequipollens praedictis cum brevi vel cum
      alia notula alterius mensurae perfectae a parte ante vel a parte post per punctum
      divisionis, ut hic: [Lig2cssna,pt,Lig2d,B,pt,S,S,S,S,S,pt,S,B on staff2] Et
      dicitur punctus divisionis, et punctus perfectionis.</p>
   <p>Punctus perfectionis est qui post notam positus est, et signat eam esse
      perfectam. Quotienscumque punctus ponitur post aliquam notam cuiuslibet mensurae,
      signat
      notam praedictam esse perfectam, nisi fiat divisio de notulis imperfectis minoris
      mensurae
      in maiori mensura. Et etiam in semibrevibus, quando perfectae dividuntur, ut hic:
      [L,B,B,B,S,pt,S,B,pt,S,L on staff2].</p>
   <p>Praecedens exemplum dividitur imperfecte. Per modum mensurae fit notula
      imperfecta, quia ut dictum est, duo modi sunt motuum temporis sive mensurae, videlicet
      modus
      perfectae mensurae, de quo mentio praemittitur, et modus imperfectae. Modus imperfectae
      mensurae sive brevis imperfecta in duabus semibrevibus aequalibus dividitur, quia
      sicut
      perfecta mensura ternario numero censetur, ita imperfecta mensura in binario numero
      numeratur. Nec fit alteratio valoris quo modo in imperfecto praedicto, ut hic:
      [B,S,S,B,S,S,B,Lig3cdsnodacddx on staff2]. Iste ordo imperfectus observatur in omni
      genere
      notularum, ut hic: [L,B,B,L,B,S,S,B,Lig3cssndod,S,M,M,S,S,L,2LP on staff3], nisi punctus
      perfectionis apponatur alicui notulae, ut etiam patet hic: [L,pt,B,L,B,pt,S,B,S,pt,M,S
      on
      staff3].</p>
   <p>Habito de motu brevi temporis perfecti et imperfecti, modo videamus de
      breviori.</p>
   <p>De breviori motu</p>
   <p>Motus brevior temporis, ut supradictum est, vocatur per notulam
      obliquam simplicem quae semibrevis nuncupatur, ab antiquo valens tertiam partem perfectae
      brevis vel mediam imperfectae. Eodemque modo quo brevis perfecta vel imperfecta dividuntur
      in semibrevibus, ternario numero pro perfecta atque binario pro imperfecta
      aequaliter observatis, ita semibrevis sive brevior perfecta in tribus minimis aequalibus
      et
      imperfecta in duabus aequalibus minimis.</p>
   <p>Minimae quaedam signantur ex proprietate ascendente, ut moderni volunt,
      ut differant ab aliis. Quando duae minimae ponuntur vel computantur cum semibrevi
      perfecta
      ante vel post, vel puncto iungantur ante, prima minima tertiam partem semibrevis tenet
      et
      secunda dicitur altera, valens duas partes, ut hic: [M,M,S,M,M,B on staff3]</p>
   <p>Notandum quod alteratio fit in mensura perfecta brevium et longarum,
      semibrevium et minimarum, ut hic: [L,B,B,L,B,S,S,B,S,M,M,S,B on staff3]</p>
   <p>Quotiens duae breves ante longam inmediate vel post longam, longa
      sequente vel pausa longa, vel, iunguntur per punctum a parte ante, secunda dicitur
      brevis
      altera, et potest prima fieri per aequipollentes notulas, ut supra est in exemplo.
      Talique
      modo alteratio fit in mensura semibrevium et brevium, et potest prima semibrevis fieri
      per
      aequipollentem valorem, ut dictum est de brevibus, et sic de minimis et semibrevibus,
      ut
      dictum est.</p>
   <p>Breves alterantur per longas, quia perfectio longarum dividitur in
      brevibus. Semibreves alterantur per breves, quia perfectio brevium dividitur in
      semibrevibus; et minimae alterantur per semibreves, quia semibreves omnes dividuntur
      in
      minimis; et sic notulae dividentes alterantur modo supradicto notulas dividendas.
      Nam aliae
      maiores, aliae minores, ut hic: [B,S,S,B,S,M,M,B,M,M,S,B on staff3]</p>
   <p>Tamen inveniuntur breves alteratae per dupplices longas, ut in tenore de Presidentes; et in veteribus moctectis inveniuntur semibreves
      alteratae per longas, quod non mihi videtur consonum rationi, quia semibreves non
      dividuntur
      immediate a longis, sed a brevibus, et ideo non sunt de genere longarum sed brevium.</p>
   <p>Si tres minimae ponuntur, sunt aequales, ut hic: [S,M,M,M,S,M,M,M,S on
      staff3]</p>
   <p>Semibrevis imperficitur a minima computata vel iuncta per punctum
      divisionis ante vel post cum antedicta semibrevi, ut hic: [S,M,S,M,pt,M,S,L on staff2]</p>
   <p>Pro imperfecta semibrevi duae minimae aequales pronunctiantur, nec in
      talibus fit alteratio. Et si punctus perfectionis semibrevem talis mensurae postponatur,
      signat eam esse perfectam. Sed punctus divisionis post semibrevem dictae mensurae
      iungatur
      cum maiori notula quae imperficitur a dicta semibrevi, et sic dicta semibrevis tenet
      suam
      mensuram imperfectam, ut hic: [S,M,M,S,pt,M,M,B,S,Lig3cssnodacddx on staff3].</p>
   <p>De brevibus perfectis et alteratis, et de imperfectis</p>
   <p>Praemissis sollemniter consideratis, brevis perfecta potest dividi in
      novem minimis aequalibus; altera quoque brevis in octodecim; brevis siquidem imperfecta
      in
      sex, altera eiusdem mensurae in duodecim. Et si fuerit brevis perfecta divisa in tribus
      semibrevibus imperfectis, in sex aequalibus minimis dividitur, altera eiusdem mensurae
      in
      duodecim, imperfecta vero eiusdem mensurae in quatuor et altera eiusdem mensurae in
      octo
      minimis. Breves perfectae divisae in tribus semibrevibus imperfectis, et breves imperfectae
      divisae in duabus semibrevibus perfectis tenent eundem modum et eundem numerum minimarum.
      Sed in hoc differunt, quia breves perfectae in prima divisione ternarium tenent numerum, et in secunda binarium et breves imperfectae e converso, ut hic:
      [B,S,S,S,BP,M,M,M,M,M,M,BP,B,M,M,S,S,S,M,M,M,M,M,Lig3cssnaod on staff3]</p>
   <p>Et eadem concordantia motus et numeri habetur in longis multiplicando
      tempora quae diffiniuntur modo supradicto.</p>
   <p>Capitulum IIa</p>
   <p>Capitulum de semiminimis</p>
   <p>Nonnulii asserunt promere semiminimas dimidias minimas in instrumentis
      sive in levissimis vocibus, quod mihi videtur inrationabile in numero. Etsi semiminimae
      dicantur non a semis, quod est dimidium, sed a semus, quod est imperfectus, deriventur,
      verum potius promere quatuor semiminimas aequales pro semibrevi perfecta in motu,
      quam tres
      minimae dicantur. Si quatuor, quaelibet parum est festinantior, et referuntur ad binarium
      numerum, videlicet ad duas semibreves imperfectas aequaliter prolatas, et tantum prolixiores
      sicut tres et duae tenerent eundem motum. Et etiam dictae minimae recipiunt augmentum
      alterationis; sed non possunt imperfici, nisi numerando quaternario numero pro ternario.</p>
   <p>Quod omnis simplex notula est quadrangularis, ut iam dictum est, quae
      ad perfectionem ternarii numeri reducitur. Nam quatuor ter sunt duodecim ex integra
      brevis
      unitate minimae dividendae. Tales notulae diversimode signantur, quia quaedam sunt
      quae
      dictas appropriant de proprietate, ut minimas; sed proprietas parum est recurvanda
      ad modum
      hami, ut hic: [SM,SM,SM,SM,SM,SM,SM,SM,SM on staff2].</p>
   <p>Alii quidam signant dictam proprietatem de circulare, ut hic:</p>
   <p>[CSM13:41] .</p>
   <p>Quia necesse est quod deriventur ab aliis divisionibus.</p>
   <p>Potest minima imperficere omnes notulas a parte ante et post de suo valore,
      referendo ad primam semibrevem maioris notulae dictam minimam, nisi semibrevem imperfectam.
      Omnis notula tam perfecta quam brevis potest imperfici ante vel post a notula suae
      tertiae
      partis; et etiam dicta notula potest fieri per aequipollentes notulas vel aequipollentem
      mensuram.</p>
   <p>Notandum est quod veteres musici semibrevibus nec minimis non
      apponebant proprietates; immo ipsi dividebant semibreves per punctus divisionis; et
      semper
      ille punctus discernebat inter semibreves valorem unius temporis modo sequenti. Si
      duae
      semibreves ponuntur inter brevem notulam sive notulam maiorem mensurae et punctum,
      sive
      inter breves et longas, sive inter brevem et longam, et e converso inter duos punctos
      in
      modo perfecto, prima valet tertiam partem temporis, alteratur vero secunda. Si tres,
      sunt
      aequales; si quatuor, duae primae pro tertia parte quarum prima est minima, secunda
      altera
      minima; vel prima semibrevis imperfecta, et secunda minima, hoc ad voluntatem cantantis;
      et
      aliarum duarum quaelibet tertiam partem temporis, scilicet semibrevem; si quinque,
      duae
      primae sunt sicut duae primae quatuor, aliaeque sequentes duae tali modo, et quinta
      semibrevis; si sex, duae, duae et duae modo antedicto; si septem, tres primae minimae,
      duae
      et duae; si octo, tres et tres et duae; si novem, tres et tres et tres aequaliter
      proferuntur, ut patet in exemplo:</p>
   <p>[B,S,S,B,S,S,S,B,M,M,S,S,L,S,M,S,S,B,S,M,S,M,S,L,S,M,S,M,S,M,B,L,M,M,M,S,M,S,M,2LP,M,M,M,M,M,M,S,M,L,M,M,M,M,M,M,M,M,M,L,pt
      on staff3]</p>
   <p>Et si mensura imperfecta sit, tali modo pronuntietur: si duae
      semibreves ponuntur, ut prius dictum est, imperfecta mensura, dictae duae sunt aequales;
      si
      tres, prima est minima, et secunda altera, vel prima semibrevis imperfecta et secunda
      minima, et tertia semibrevis. Sed aliqui pronuntiant praedictas tres scilicet: primam
      semibrevem perfectam, secundam minimam, tertiam alteram minimam sive
      semibrevem imperfectam, et hoc ad voluntatem cantantis; si quatuor, duae et duae modo
      perfecto; si quinque, tres minimae et duae; si sex, tres et tres minimae aequaliter
      proferentur, ut patet hic:</p>
   <p>[B,S,S,B,pt,M,M,S,S,M,S,S,M,M,B,S,M,S,M,L,pt,M,M,M,S,M,B,M,M,M,M,M,M,L,pt on staff4]</p>
   <p>Quidam deorsum appropriaverunt notulas obliquas eis imponentes valorem
      semibrevis ut hic: [Scd], quae per multas rationes vacant.</p>
   <p>Alii praedictis appropriatis dant valorem brevis imperfectae ut hic:
      [Scd,S].</p>
   <p>Alii quidam praedictas signaverunt deorsum et desursum dantes talibus
      notulis valorem semibrevis imperfectae, prout in rondello: D'Amours, d'ame et d'amant.
      Hae
      parum fuerunt in usu; et adhuc a quibusdam ponuntur, quae ab ipsis dragmae vocantur,
      gallice
      fusiel: [F].</p>
   <p>Saepe accidit in motellis et in aliis cantibus mensuratis quod mensura
      variatur, videlicet in perfecto modo, quotiens notulae imperfectae miscentur cum perfectis
      dictae mensurae perfectae, et e converso in imperfecto modo perfectae interponuntur
      cum
      imperfectis. Ea propter quaedam signa apponuntur in huiusmodi cantibus mensuratis,
      scilicet
      circulus rotundus notulis perfectis praescribitur, signans per circulum rotundum notulas
      esse perfectas, ut in motecto de Garison et pluribus aliis. Et notulis imperfectis
      praeponitur semicirculus denotans notulas sequentes esse imperfectas, ut in eodem
      de Garison
      exemplum de tenore dicti motecti: [O,L,L,L; C,L,L,L on staff3].</p>
   <p>Alio modo signantur perfecta vel imperfecta mensura sicut pausa
      semibrevis, ut hic: [SP,SP,SP,L,S,S,M,L,B,L,Lig3cdsnodart on staff3].</p>
   <p>Quia perfectis notulis praeponuntur tres exiles tractus; imperfectis vero duos
      tractus, ut hic: [SP,SP,B,2LP,Lig2a,L,2LP on staff2].</p>
   <p>In longa mensura quidam fecerunt aliam signationem, in modo perfecto
      notam vacuam, habentem in vacuo corpore dictae notae tres parvas lineas, ut hic: [R3rvd
      on
      staff3].</p>
   <p>Et in imperfecto modo aliqui talem notulam habentem duas lineas, ut
      talis: [R2rvd on staff3].</p>
   <p>Aliarum generaliter fit signatio perfecti sive imperfecti videlicet
      partes rubeas vel vacuas notulas in valore debito signatas, ita quod si mensura sit
      perfecta, rubrae vel vacuae sunt imperfectae, ut in tenore de In nova, et pluribus
      aliis
      cantibus mensuratis; et si mensura sit imperfecta, dictae rubrae vel vacuae sunt perfectae,
      ut in tenore de In arboris, et pluribus aliis cantibus mensuratis.</p>
   <p>De motu longae</p>
   <p>Superius dictum est de motu brevi et eiusdem divisione, scilicet
      breviori et brevissimo. Prosequendum est de longa et eiusdem divisione atque
      multiplicatione, scilicet longiore et longissimo, et primo de longis notulis. Longa
      notula
      inmediate praecedens longam, pausam longam vel punctum perfectionis perfecta dicitur
      valere
      tres breves perfectas sive imperfectas, ut hic: [L,L,3LP,L,pt,3LP on staff3].</p>
   <p>Et si duae breves quarum secunda alteratur, vel tres aequales breves
      sive valor trium temporum ponantur inter duas longas vel inter longam et pausam longam,
      praecedens longa est perfecta, ut hic:
      [L,B,B,L,Lig3cdsnoda,L,2LP,Lig2cssnod,Lig2cssnod,Lig2cssna,L,Lig4cssndoda,L on staff3].</p>
   <p>Nisi dicta longa imperficiatur cum brevi a parte ante vel post iuncta
      vel computata vel valore unius temporis, ut hic:</p>
   <p>[B,L,L,B,L,BP,L,Lig2cssna,2LP on staff3]</p>
   <p>Notandum est quod longa perfecta, ut dictum est, dividitur in tribus
      brevibus perfectis sive imperfectis: si perfectis, longa valet XXVII minimas, quia
      quaelibet
      brevis perfecta dividitur in novem minimis; si in tribus brevibus imperfectis, videlicet
      octodecim minimas, quia quaelibet brevis imperfecta dividitur in sex minimis. Et dicuntur
      perfectae quotiens prima divisio earum fit de tribus aequalibus brevibus. Et si mensura
      in
      divisione semibrevium sit imperfecta, itaque brevis tantummodo dividitur in quatuor
      minimis,
      scilicet longa perfecta divisa in tribus talibus brevibus, videlicet duodecim minimis.</p>
   <p>In prima divisione est perfecta, videlicet in tribus brevibus.</p>
   <p>In secunda divisione est perfecta, quia quaelibet brevis est
      perfecta.</p>
   <p>Et in tertia est perfecta, quia quaelibet semibrevis est perfecta.</p>
   <p>Si longa perfecta in octodecim dividitur minimis, in prima divisione
      est perfecta, ut dictum est; et etiam in secunda est perfecta.</p>
   <p>Et tertia divisio est inperfecta, quia quaelibet semibrevis valet
      tantummodo duas minimas. Vel alio modo secunda divisio potest esse imperfecta, quia
      quaelibet brevis potest esse imperfecta et quaelibet semibrevis perfecta.</p>
   <p>Si longa perfecta valet duodecim minimas, prima eius divisio est
      perfecta, secunda est inperfecta, quia quaelibet brevis valet duas semibreves; et
      tertia est
      inperfecta, quia quaelibet semibrevis valet duas minimas.</p>
   <p>Longa perfecta fit in modis praedictis, scilicet in tertio, quarto et
      quinto.</p>
   <p>Et in perfecta mensura longa iuncta vel computata cum brevi vel eius
      aequipollente praecedenti vel subsequenti est imperfecta, ut hic:
      [L,B,pt,Lig2art,Lig3cdsnoda,Lig2cdsnd on staff3].</p>
   <p>Et in primo, secundo et sexto modo sunt longae imperfectae, dum teneant
      rectum ordinem. Et etiam in imperfecta mensura longa valet duo tempora, nisi punctus
      perfectionis sibi apponatur.</p>
   <p>Longa imperfecta dividitur in duabus brevibus perfectis sive
      imperfectis. Si in duabus perfectis dividitur longa imperfecta, videlicet in octodecim
      minimas, quia breves suae divisionis sunt perfectae, et etiam semibreves, si in duabus
      brevibus imperfectis, duodecim minimas, quia breves sunt perfectae et semibreves
      imperfectae; vel e converso, potest fieri per breves imperfectas et semibreves perfectas.
      Et
      si omnino divisio sit imperfecta, prima, secunda et tertia longa imperfecta talis
      mensurae
      valent octo minimas.</p>
   <p>Duplex longa continens longiorem motum est longa duplicata in figura,
      valens duas longas perfectas sive imperfectas et potest imperfici a brevi ante, ut
      hic:
      [Lig3cdsndoacddx,Lig2cdsnod,L on staff2] vel post, ut hic: [Lig2MXd,Lig4adod on staff2].</p>
   <p>A brevibus ante et post ut hic: [B,MX,B on staff2] et potest fieri
      brevis vel breves per aequipollentes unius temporis.</p>
   <p>Et hoc notandum est, quando duplex longa dividitur in duabus longis
      perfectis, quia prima brevis imperfecit primam longam, et brevis sequens secundam
      longam
      imperficit. Et sic de semibrevibus sive de minimis. Divisio eiusdem dupplicis longae
      reducitur ad divisionem longae duplicatam secundum quamlibet mensuram.</p>
   <p>Maxima longa signatur sicut duplex longa continens maximum motum, id
      est tres longas perfectas sive imperfectas, et in tali mensura fit alteratio longarum
      et
      talis maxima imperficitur a longa ante et post, et perficitur a longis tribus sive
      duabus in
      suo genere sicut continentur in aliis mensuris, sed parum sunt in usu.</p>
   <p>Quidam etiam dictas maximas signant per caudas, ponentes in figura
      dictae maximae plures caudas, et quot sunt caudae in dicta maxima, tot valet
      longas, ut hic:</p>
   <p>[3L,6L,8L on staff2]</p>
   <p>Sed modicum aut nichil sunt in usu. Et haec de valore atque divisione
      notularum ad praesens dicta sufficiant.</p>
   <p>Capitulum III</p>
   <p>Capitulum de pausis</p>
   <p>Sicut refertur ad modum cantare, similiter refertur in cantu ad modum
      pausare. Pausa est mora cantandi perfecta per quantitatem temporum a temporibus sive
      parte
      temporis mensurata et per exilem tractum pennae signata desursum incipientem et deorsum
      incidentem per lineas atque spatia secundum pausarum quantitatem. Sicut duo sunt principales
      modi notularum, scilicet brevium et longarum, ita duo principales modi sunt pausarum,
      videlicet brevium et longarum.</p>
   <p>Pausa brevis, quae facit tantam moram pausando quantum unum tempus
      perfectum sive imperfectum pronuntiando, et est signata per tractum comprehendentem
      unum
      spatium atque tangentem duas lineas, ut hic: [BP,BP on staff2].</p>
   <p>Et est sciendum quod pausae in modo suo tenent mensuram pausando
      notularum inter quas signantur, nisi dictae pausae signentur de signis perfectionis
      sive
      inperfectionis, ut dictum est in capitulo praecedenti. Ac etiam dictae pausae perficiunt
      et
      inperficiunt in sua mensura notulas, quia pausa brevis inperficit longam et perficit
      brevem.
      Et simili modo aliae pausae perficiunt et imperficiunt quamlibet in mensura sua, ut
      dictum
      est de notulis sive pausis, licet quidam contrarium asserunt.</p>
   <p>Brevium pausarum quaedam sunt breves, de quibus dictum est, quaedam
      semibreves et quaedam minimae. Pausa semibrevis est quae facit tantam moram pausando
      quantum
      semibrevis perfecta sive imperfecta pronuntiando, et signatur per tractum tangentem
      desursum
      lineam et incidentem in spatium deorsum, ut hic: [SP,SP,SP,SP on staff2].</p>
   <p>Quidam signaverunt unam pausam signatam in spatio super lineam et
      incidentem per lineam in spatio sub linea per unum tractum valentem duas partes temporis
      perfecti, quae parum sunt in usu, ut hic:</p>
   <p>[CSM13:48] .</p>
   <p>Pausa minima est quae facit tantam moram pausando quanta est minima
      notula pronuntiando, et signatur per tractum desursum incipientem in spatio et in
      linea
      incidentem, ut hic: [MP,MP,MP,MP,MP,MP,MP on staff2].</p>
   <p>Longa pausa valet duo tempora et tria; si valet duo tempora, signatur
      per tractum tangentem tres lineas atque per duo spatia acttra, ut hic: [2LP,2LP,2LP,2LP
      on
      staff3].</p>
   <p>Et si pausa sit trium temporum, signatur per tractum tangentem quatuor
      lineas et per tria spatia tracta, ut hic: [3LP,3LP,3LP,3LP on staff4].</p>
   <p>Nec est in mensura musicae maior pausa mensurabilis.</p>
   <p>Capitulum IV</p>
   <p>Capitulum de copulis</p>
   <p>Ubi multitudo, ibi confusio, sicut dicitur; sed nobis cura est ad
      praesens excepta confusione, determinare de copulis per ordinem notularum tantum factis
      in
      quibus vere praesentialitas sive multitudo notularum continetur. Unde primo videndum
      est
      quid sit copula.</p>
   <p>Est autem copula quaedam congregatio notularum insimul propter
      affinitatem ligatarum cantanti per sui dispositionem suum designans valorem. Tres
      modi sunt
      principaliter copularum. Primus modus est de notulis quadratis tam ascendentibus quam
      descendentibus. Secundus modus est de notulis configuratis tam ascendentibus
      quam descendentibus. Tertius est de notulis appropriatis tam ascendentibus quam
      descendentibus, tam quadratis quam configuratis.</p>
   <p>Omnis copula cuius secunda nota ascendit signat primam esse brevem, ut
      hic: [Lig2a on staff2], nec decet illam configurari, ut hic: [Lig2oa on staff2].</p>
   <p>Illae notulae dicuntur configuratae quae in uno corpore configurantur,
      ut tales: [Lig2oa,Lig2cdsnod,Lig2cdsnodcddx on staff2].</p>
   <p>Omnis copula cuius secunda notula descendit, signat primam esse longam
      tam quadratam, ut hic: [Lig2d on staff2], quam configuratam, ut hic: [Lig2od on staff2].</p>
   <p>Omnis copula cuius prima notula appropriatur desursum, signat primam
      notulam et secundam esse semibreves, tam in copulis duarum notularum quam plurium,
      tam in
      quadratis quam in configuratis notulis, tam in copulis ascendentibus quam descendentibus,
      ut
      hic: [Lig2cssna,Lig3cssndd,Lig4cssnoadoa,Lig5cssnaadod on staff3].</p>
   <p>Nisi in aliqua copula duarum tantum quarum ultima longa sit per naturam
      artis, quia tunc non operatur talis proprietas in illis duabus, ut hic: [Lig2cssnacddx
      on
      staff2].</p>
   <p>Sed antiquitus prima erat brevis et altera longa, quae modo non sunt in
      usu. Sunt etiam aliqui qui ponunt pro uno tempore duas notulas copulatas quadratas
      et
      descendentes sic appropriatas: [Lig2cssnd on staff2], quod est contra regulam nisi
      ultima
      sit longa per naturam artis.</p>
   <p>Est autem notularum notitia quaedam proprietas quae tam per se quam
      copulatarum aliquando per exiles tractus pennae facta est et aliquando per situationem
      notularum.</p>
   <p>Omnis copula appropriata deorsum, cuius secunda nota descendit, signat primam esse brevem tam in notulis quadratis, ut hic: [Lig2cdsnd
      on
      staff2] quam configuratis ut hic: [Lig2cdsnod on staff2], nec decet illam proprietatem
      assignari in copulis quarum secunda notula ascendit, ut hic: [Lig2cdsna on staff2].
      Et si
      proprietas esset dextro lateri primae notulae quadratae, dicta prima esset longa,
      ut hic:
      [Lig2La,Lig4Laodart on staff3].</p>
   <p>Notandum quod brevis notula, tam per se quam copulata, non debet sola
      proprietate signari, ut hic: [Bcssn,Bcdsn,Bcdsn on staff3]. Nisi in copulis quarum
      secunda
      notula descendit, vel de semibrevibus, ut dictum est. Tamen antiquitus erant praedictae
      in
      usu.</p>
   <p>Omnes mediae notulae sunt breves, nisi proprietas ascendens praeponatur
      copulae, et dictae duae primae sunt semibreves, ut dictum est. Illae notulae dicuntur
      mediae
      quae ponuntur inter primam et ultimam copulae.</p>
   <p>Omnis notula finalis recte ascendens signat illam esse brevem, ut hic:
      [Lig3aa on staff3], nisi, ut dictum est, prima duarum approprietur desursum, et nisi
      dicta
      finalis approprietur dextro lateri, ut hic: [Lig2acddx,Lig3aacddx], quia esset longa.</p>
   <p>Si in recte vel prae posterum finalis ascendit, longa est, ut hic:
      [Lig3cdsnodacddx on staff3]</p>
   <p>Omnis notula finalis et descendens longa est, ut hic, tamen in corpore
      quadrato: [Lig3cdsndd,Lig3cssnad,Lig3cssndd,Lig3cssnodd on staff3]</p>
   <p>Si sit configurata, brevis est, ut hic: [Lig2cdsnod,Lig3cdsndod on
      staff3]. Nisi in copulis duarum tantum semibrevium opposita proprietas praeponatur,
      ut hic:
      [Lig2cssnod on staff2], quia sunt semibreves, ut prius dictum est.</p>
   <p>Antiqui musicae mensurabilis auctores apposuerunt notulis singularibus
      et finalibus copularum quasdam proprietates ascendendo sive descendendo de
      praedictis notulis subtrahentes aliquam partem ipsarum, scilicet semibrevem et minimam
      in
      alia voce, desursum si proprietas ascendit, et deorsum si proprietas descendit, ut
      talis:
      [Bcdsnpddx on staff2], si ascendit, ut etiam talis: [Lig2pdsnoacddx,Lpdsn on staff2];
      de
      quibus proprietatibus sive substitutionibus non utuntur moderni, quia in modo dictorum
      modernorum notandi quaelibet notula usque ad minimam proprie figuratur et signatur.
      Qua de
      causa semibreves sive minimae substractae a notulis praedictis certius figurantur
      per
      notulas in debito valore quam per proprietates. Nam notula est notitia motus vocum,
      et
      proprietas, ut dictum est, est quaedam notitia de valore notularum et non de motu
      vocis; et
      ideo signari debent potius per notulam quam per proprietatem, ubi evitari possit.</p>
   <p>Appendix I</p>
   <p>Diffinitio semiminimarum</p>
   <p>Sunt aliqui magistri qui volunt minimas subdividere, et tales sic
      subdivisas semiminimas nuncupare. Nota quod, secundum suum vocabulum, inproprie dicerentur
      minimae, quia secundum diffinitionem Philosophi, non est dare minimum minimo. Sed
      debet sane
      intelligi, quia cum musica mensurata non posset dici aliter mensurata nisi cum aliquis
      cantus accipitur sub aliqua temporis quantitate ipsum protrahendo seu abreviando districte
      et mensuraliter secundum voluntatem cantantis, necnon et ipsum tempus sic sumendo
      quod
      partes eius secundum certum numerum intelligibiliter dividi et subdividi possint,
      semper
      servata ipsius temporis debita proportione, et hoc secundum omnes cantores veteres
      et
      modernos.</p>
   <p>Igitur attendendum est quod, cum in tali mensura non sit per aliquem
      diffinitum, quantum ipsum tempus debeamus protrahere vel breviare, quin ipsum sub
      eadem
      dicere, secundum quod dictum est, longius vel velocius in modo vel tempore coniunctum
      sive
      divisum, perfecte vel imperfecte secundum quod in musica dictus numerus
      accipitur, possit assumi vocis agilitate pensata, secundum quam agilitatem tot semibreves
      tales poterint pro uno tali tempore ponere quot per se proferre valebit mensura determinata
      servata. Et illa semibrevis apud talem cantorem minima et non semiminima poterit nuncupari,
      quae in suo divisionis tempore indivisibilem continebit, tamen ut communis prolatio
      de
      talibus semibrevibus possit salvari, et manu intentio declarari. Sciendum quod cum
      diversi
      magistri praeteriti et moderni sub diversis diffinitionibus et prolationibus ipsum
      tempus
      assumserint dicti temporis partes ad certum numerum reducendo, utpote quia Magister
      Franco
      qui fuit primus qui artificialiter ipsius musicae mensuram per figuras certas numeris
      temporibus demonstrans, et posuit ipsius temporis diffinitionem in tam modicam temporis
      quantitatem, quod non posset nisi in tres semibreves aequales dividi, quarum nulla
      dictarum
      divisionem aliquam pateretur secundum conceptum suum.</p>
   <p>Magister vero Philippus, flos et gemma cantorum, aliter distinguit
      dictum tempus, quia de talibus tribus temporibus quantum ad eorundem prolationem secundum
      dictum Franconis, unum tempus instituit quod recte suae divisionis partes eius et
      tot per
      trinarium numerum distinguitur; quae quia trinitas perfectionem denotare videtur,
      tempus
      perfectum appellat. Sed Marchetus de Paduo, volens artem tradere qualiter cantus de
      Ytalia
      cantaretur, distinguit tempus perfectum in XII partes aequales, quod si bene attenditur
      respiciendo partes, potius posset dici imperfectum quam perfectum: nam si praedictum
      tempus
      volumus imperficere, dempta tertia parte ipsius temporis, remanebunt duae quibus
      multiplicatis per binarium numerum sessies habebimus tempus dicti Marchetti, et quantum
      ad
      valorem et quantum ad ipsius cantus prolationem; quia ut plurimum cantus Ytalici cantatur
      sine mistura, cantus Gallici cantatur proportionabiliter, ad binarium numerum redducitur;
      et
      binarius numerus imperfectus esse ab omnibus diffinitum est.</p>
   <p>Et cum supradicti magistri dicta tempora sic distincta et diffinita per
      diversas partes dividant secundum diversas melodias et actus diversos
      cantandi, sive in modo perfecto et tempore imperfecto, et e converso, vel in modo
      et tempore
      perfecto vel imperfecto, praedictas partes temporis per diversa nomina positiva sive
      comparativa seu superlativa nuncupentur, videlicet parvas, minores et minimas, et
      sic de
      aliis.</p>
   <p>Et sic clare apparet ex dictis quod talis comparatio fit potius
      respective quam realiter, quia tanto dicimus illam notam maiorem vel minorem, quanto
      plures
      vel pauciores ipsius temporis partes continet; et illam dicimus minimam quae extremam
      partem
      dicti numeri assumpti pro tempore continet secundum supradictorum traditus seu quorumcumque
      aliorum; idcirco quia nullus potest sub tali proportione accipere magnum vel parvum
      tempus
      quod alius non habeat arbitrium accipiendi illud maius vel minus secundum quod dictum
      est.,</p>
   <p>Quare sequitur quod, dicto arbitrio stante, quicquid ex agilitate vocis
      apte et pulcre supradictum numerum praetaxatum quis facere poterit, semiminimam poterimus
      respective nuncupare, sicut dicimus parvum montem et magnum vultum; nec dictis semibrevibus
      fuerunt dicta nomina imposita, videlicet maioritatis et minoritatis ut ex toto eis
      ecaliter
      convenirent, nec per respectum ad alias maiores vel minores, sed ut possemus partem
      quamlibet dicti temporis per aliquid nomen sibi convenientius impositum unam vel alteram
      recognoscere, et hoc patet quod diversi eas diversimode nuncuparent.</p>
   <p>Nam Magister Franco vocat semibreves illas quae, quantum ad
      prolationem, secundum Philippum possent vocari minimas; et sicut apparet in quatuor
      gradibus, semibrevis quae valet tertiam partem temporis, secundum Philippum, uno modo
      vocat
      eam brevissimam, quod non minus quam minimam denotatur, alio modo vocat eam parvam.
      Et sic
      constat quod considerata duplici significatione vocabuli cum aliis suprascriptis secundum
      quod habet se vel ad medium vel ad imperfectum, non tantum semiminima posset dici,
      sed
      semiminimissima, si grammatica pateretur; et agilitas vocis se tantum extenderet quod
      dictam
      semiminimam subdividere posset, quia quando diu aliquid remanet indivisibile
      proportionabiliter secundum mensuram ipsius cum adiunctione dicti adiecti
      semi, congrue potest sibi nomen imponi respective vel significative; nec propter hoc
      est
      contra diffinitionem Philosophi positum, ubi dicit: quod non est dare minimum minimo.
      Nam si
      unus parvus lapis inter maximos poneretur, ille talis lapis respectus ad alios minimus
      vocaretur; tamen si dictus lapillus adhuc divideretur, per frustra oporteret frustrum
      quolibet aliquo nomine nuncupari, et inter dicta frustra quantumcumque parvam comparationem
      facere, videlicet aliquid ipsorum maius et minus vel minimum asserendo necessario
      expediret.
      Praeterea si minima ut minima describitur, patitur alterationem, sicut in quatuor
      gradibus
      invenitur, quia non posset pati subdivisionem, mensura debita observata probationibus
      supradictis. Unde valde bene posset fieri sive tollerari quod semiminima nuncupetur
      ubi
      michi occurrit, salvo idcirco meliori.</p>
   <p>Appendix II</p>
   <p>Quaestio de pausa, utrum possit alterari vel non</p>
   <p>Cum venerabilis Magister Franco, primus inventor artis musicae
      mensuratae, posuit tempus mensuratum per multas figuras varias et diversas, specialiter
      longas, breves et semibreves ac etiam pausas, et in gradu ternario quaelibet supradictarum
      notarum alteratur; modo videndum est utrum pausa possit alterari, cum consistat in
      dicto
      tempore et gradu ternario. Respondendum est quod pausa non est nota, sed est repraesentatio
      notae quantum ad valorem, et quia nota quae repraesentatur vel significatur per pausam
      cuiuscumque figurae, sit dicta pausa, ipsa nota aliquando perficitur per punctum aut
      imperficitur ab illis notis quae descendunt ab ipsis tam perfectis quam imperfectis
      et ad
      ipsas debent reduci; et ista de causa notae imperficiuntur ab aliis notulis, cuiuscumque
      generis sint. Pausa, ut supradicitur, est valor notae, sed praedictus valor aliquando
      videtur imperficere notas secundum quantitatem suam, scilicet pro tertia parte notae
      imperfectae. Nec quod valor descendat a notulis, immo est supplementum mensurae et
      tantum
      intromittit se de reductione mensurae perfectae et imperfectae: et pro necessitate vocis fuerunt inventae pausae, et non possunt recipere perfectionem per
      punctum, nec imperfici natura notulis, nec ut dictum est alterantur. Sed a supradicta
      pausa
      non descendit nota alicuius formae, nec in corporibus quadratis nec obliquis ut ad
      ipsam
      possint reduci. Idcirco non perficitur nec imperficitur, et ideo non patitur alterationem,
      posito quod in dicta pausa includatur tempus parvum obmissum et vacuum; et quod est
      vacuum
      non facit vocem, quia vox procedit ab ore animalis prolatus secundum Philosophum.
      Tamen
      alteratio permittitur causa necessitatis; haec est verum; sed modus perfectus et imperfectus
      necessitatem non habent ut pausa alteretur. Sed bene potest ipsa pausa facere notas
      alterare, specialiter longas, breves et semibreves et minimas, quae reducuntur per
      ternarium
      numerum in gradu ternario; sed minima nunquam imperfici potest nec ante, nec post.</p>
   <p>Et est sciendum quod nota quae alteratur semper habet valorem
      dupplicatum in modis perfectis vel divisionibus ubi posita est. Et notandum quod nota
      quae
      non recipit imperfectionem non potest recipere alterationem prout minimam, et si aliquando
      videtur quod pausa imperficiatur ab aliqua nota, non est verum, quia tunc computatur
      in
      reductione ternarii numeri propter modum perfectum qui semper reducitur per ternarium
      numerum. Ad hoc specialiter et diffuse notatur in tractatu Reverendi Magistri Johannis
      de
      Vetulis de Anagnia musicae doctoris, quod pausa nunquam alterari potest.</p>
   <p>Appendix III</p>
   <p>Quaestio de minima utrum possit imperfici vel non</p>
   <p>Quia larga, longa, brevis et semibrevis imperficiuntur a notulis
      minoribus vel a valoribus, quaelibet in genere suo, nunc videndum est utrum simplex
      minima
      possit imperfici a semiminima, quae est minoris valoris quam dicta simplex minima,
      cum de
      similibus sit idem iudicum. Dicendum est quod cum dicta simplex minima sit per oppositam
      proprietatem minuta ad differentiam aliarum semibrevium, quia opposita proprietas
      semper
      diminuit valorem notae in quacumque nota ponatur, et quia de dicta minima non
      descendit alia forma notae minoris valoris de qua possit imperfici, sicut descendunt
      ab
      aliis notis, quia brevis non potest imperficere aliam brevem, et sic de similibus.
      Ac etiam
      nota quae imperficitur potest recipere perfectionem per punctum perfectionis, et statim
      nota
      efficitur perfecta in genere suo; et quia minima non potest recipere perfectionem
      praedicti
      puncti quia efficeretur perfectio valoris trium semiminimarum, quae nunquam inventa
      fuit,
      ideo non imperficitur nec etiam perficitur, quia minima, ubicunque ponatur, minimum
      locum
      tenet. Et si dicitur quod imperficiatur a semiminima, quia minima valet duas semiminimas,
      non est bona opinio ratio, quia nulla nota imperficitur a duabus notis similibus suis
      formulis sed a tertia parte sui valoris tantum, et sic evitandum est quia minima et
      semiminima unum corpus, unam figurationem habent. Posito quod semiminima sit aliquantulum
      divisa in capite ad modum hami, tamen minima est in divisione unde habet originem
      suum; sed
      propter agilitatem vocis prolationes inventae fuerunt et nuncupantur semiminimae respective
      ad differentiam prolationum et divisionum maiorum, et dicitur semiminima non a semis
      quod
      sit dimidium, sed a semus quod est imperfectum. Tamen per simplicem minimam omnes
      divisiones
      reducuntur ad perfectionem, quaelibet in numero suo.</p>
</div>
</main>

</body>
</html>

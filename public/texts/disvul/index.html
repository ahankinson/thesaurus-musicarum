<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Discantus vulgaris positio.</p>
   <p>1. Nunc vero de cantu ecclesiastico, secundum scilicet quod discantus
      subjicitur, est dicendum, necnon de omnibus speciebus ipsius discantus, de quo quidem
      sunt
      quinque positiones solemnes, una scilicet vulgaris, ceterae vero speciales.
      De quibus omnibus singulariter infra dicemus, hiis pluribus causis: primo scilicet,
      tum cum,
      secundum diversas hominum conceptiones, diversi libri diversi modo sint vocati, ad
      eorumdem
      librorum plenam intelligentiam; tum quia una positio declarat aliam, tum etiam quia
      una
      super aliam in aliquibus addit scientiam; tum quidem ad illorum qui non propter se,
      sed
      potius propter mensurabilis musicae scientiam addiscunt theoricam instructionem
      plenariam.</p>
   <p>2. Viso ergo quid sit discantus quaedam praecognitiones sunt videndae:
      est autem discantus diversus consonus cantus.</p>
   <p>3. Scire etiam oportet quid sit sonus et quot sint soni; quid
      mensurabile et quid ultra mensuram; quid ligatura et quomodo habeat proferri; quid
      consonantia et quid dissonantia.</p>
   <p>4. Sonus est duarum vocum vel plurium in eodem puncto vel in diversis
      conjunctio.</p>
   <p>Soni sunt novem; scilicet unisonus, semitonium, tonus, etc.</p>
   <p>5. Mensurabile est quod mensura unius temporis vel plurium mensuratur;
      ultra mensuram sunt quae minus quam uno tempore et amplius quam duobus
      mensuratur, ut semibreves quae sic figurantur [S,S,S]; et longa quando longa sequitur;
      habet
      enim tria tempora, ut hic [L,L,L].</p>
   <p>6. Ligatura est plurium notarum invicem conjunctarum ligatio; quae
      quidem in unisono fieri non debet. Ligantur enim notae duae et duae, tres et quatuor;
      de
      quibus talis datur regula:</p>
   <p>7. Quandocunque duae notae ligantur in discantu, prima est brevis,
      secunda longa, nisi prima grossior sit secunda, ut hic [Lig2MXart].</p>
   <p>8. Quando autem tres; si pausa praecedit, prima est longa, secunda
      brevis, tertia longa.</p>
   <p>9. Si nota longa praecedit, primae duae sunt breves, tertia longa.</p>
   <p>10. Quod si nota longa sequitur, tertia erit longior longa.</p>
   <p>11. Si vero quatuor ligatae fuerint, omnes sunt breves.</p>
   <p>12. Quod si plures quam quatuor fuerint, tunc quasi regulis non
      subjacent, sed ad placitum proferuntur; quae etiam ad organum et conductum pertinent
      singulariter.</p>
   <p>13. Item consonantia est diversarum vocum in eodem sono vel in pluribus
      concordia.</p>
   <p>14. Inter concordantias autem tres sunt caeteris meliores, scilicet
      unisonus, diapente et diapason. Caeteri vero modi magis sunt istae
      dissonantiae quam consonantiae. Tamen secundum magis et minus una major videtur dissonantia
      in tono quam in aliquo alio modo.</p>
   <p>15. Propterea notandum quod omnes notae planae musicae sunt longae et
      ultra mensuram, eo quod mensuram trium temporum continent. Omnes autem notae discantus
      sunt
      mensurabiles per directam brevem et directam longam; unde sequitur quod sunt quaelibet
      notae
      firmi cantus ad minus duae notae, longa scilicet et brevis vel aliquid hiis aequipollens;
      item quatuor breves vel tres cum plica brevi proferri debent; quae etiam convenire
      debent in
      aliquam dictarum trium consonantiarum.</p>
   <p>16. Sic autem ascendere et descendere debet discantus. Omnis enim
      cantus ascendit vel descendit per aliquem dictorum novem modorum vel facit unisonum.</p>
   <p>17. Sciendum infra quod omnes notae impares eae quae consonant, melius
      consonant; quae vero dissonant, minus dissonant quam pares.</p>
   <p>18. Unde si ascendat vel descendat de quinta in unisonum, per tertiam
      debet ascendere vel descendere. Verbi gratia, si firmus cantus habeat duas
      notas unisonas in quacunque clavi, puta in F gravi, et discantus cum prima illarum
      sit in
      quinta, puta in c acuto velitque descendere in unisonum cum secunda, per tertiam,
      id est,
      per a acutum, debet descendere, vel e converso ascendere.</p>
   <p>19. Si vero super easdem duas notas unisonas de diapason descendat in
      diapente, puta de f acuto in c acutum, per tertiam a diapente, id est, per e acutum
      debet
      descendere, et e converso de diapente in diapason.</p>
   <p>20. Item si firmus cantus ascendit per semitonium, puta de E gravi in F
      gravem, et discantus sit in diapason, puta in e acuto, descendat in ditonum per secundum
      a
      dupla et habebit diapente.</p>
   <p>21. Si autem e converso descendat semitonium et discantus fit in
      diapente, e converso in ditonum debet ascendere ut habeat diapason.</p>
   <p>22. Item si ascendat per tonum, puta de C in D, et discantus sit in
      diapason, in semiditonum per secundam debet descendere.</p>
   <p>23. Et e converso discantus ascendat si cantus per tonum descendat.</p>
   <p>24. Item si ascendat per semiditonum, tunc per tonum descendat.</p>
   <p>25. Et e converso, si per semiditonum cantus descendat.</p>
   <p>26. Item si ascendat per ditonum, descendat per semitonium.</p>
   <p>27. Vel si descendat, e converso ascendat.</p>
   <p>28. Item si ascendat cantus per diatessaron, stet discantus in
      eadem.</p>
   <p>29. Et eodem modo, si descendat.</p>
   <p>30. Item si firmus cantus ascendit in diapente, discantu exeunte in
      diapason, ascendat et ipse discantus tonum vel descendat diapason.</p>
   <p>31. Si vero descendat, tunc ex converso ascendat.</p>
   <p>32. Item si per semitonium cum diapente ascendat, tunc et ipse in
      semiditonum per secundam ascendat, vel duplex diatessaron descendat.</p>
   <p>33. Si vero descendat, tunc e converso descendat quantum ad semiditonum
      et ascendat quantum ad duplex diatessaron.</p>
   <p>34. Item si ascendat per tonum cum diapente, tunc et ipse ascendat per
      secundam in ditonum vel duplex diatessaron descendat.</p>
   <p>35. Si vero descendat, tunc e converso descendat quantum ad ditonum et
      ascendat quantum ad duplex diatessaron.</p>
   <p>36. Item si ascendat per duplex diatessaron, tunc descendat per tonum
      cum diapente.</p>
   <p>37. Et e converso ascendat, si descendat.</p>
   <p>38. Item si ascendat per diapason, tunc discantus in diapente
      descendat.</p>
   <p>39. Et e converso ascendat, si cantus descendat.</p>
   <p>40. Quibus visis et memoriae commendatis totum discantandi artem habere
      poteris, arte usui applicata.</p>
</div>
</main>

</body>
</html>

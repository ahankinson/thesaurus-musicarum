<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Quid est cantus? peritia musicae, artis, inflexio vocis et modulatio. Quare
      dicitur cantus? a canendo, idest, a peritia musicae, artis vel vocis modulatione.
      Ortus
      quoque suus atque compositio ex accentibus toni vel ex pedibus syllabarum ostenditur.
      Ex
      accentibus vero toni demonstratur in acuto et gravi et circumflexo. Ex pedibus denique
      syllabarum ostenditur in brevi et longa. De accentibus toni oritur nota quae dicitur
      neuma.
      Si ipsa simplex fuerit et brevis, facit unum punctum, si autem longa fuerit erit producta.
      Sed hic punctus tribus modis ostenditur, in brevi -- et gravi -- et subposito
      --. Similiter et longa tribus modus ostenditur, in producta et acuta et circumflexa.
      Componuntur denique tam in elevatione quam et descensu, aliquando ex duabus notis,
      aliquando
      ex tribus, aliquando ex quattuor, vel quinque vel sex usque ad septimum vel octavum
      gradum,
      ut est Commovisti vel Alleluia Beatus vir sanctus Martinus. Et quando reversi fuerint
      in
      descensu, per eiusdem modulationis cantum perveniunt ad quintum gradum, vel sextum,
      qui est
      acquisitus, ut est valeat falanx nostra. Saepe veniunt in compositione ex brevi et
      longa, ut
      est In his ergo diebus, vel ex brevi et liquida, ut est Circumdederunt me. Aliquando
      ex
      gravi et longa, ut est Tertia dies est. Aliquando ex gravi et producta vel circumflexa,
      ut
      est Euge serve bone. Nota quae dicitur tremula, ex tribus gradibus componitur, id
      est ex
      duabus brevibus et acuto, ut est Ex ore infantium. Et alia nota, quae dicitur coagulata,
      ex
      tribus accentibus ostenditur, id est, ex duobus acutis et subposito, ut est Beati
      estis
      sancti Dei. Et illae quae est triangulata, ex tribus brevibus constat, et aliquando
      venit
      ipsa in tribus gradibus, et subposita gravi et excipitur a longa, ut est Loquitur
      dominus.</p>
   <p>Tonus est sonus vocis armoniae, id est, vox modulata. Toni sunt
      duodecim, autenti quattuor, plagi (!) quattuor, moesi quattuor. Autenticus protus
      est
      princeps vel senior. Plagi (!) proti lateralis primi, id est, adjacens primi. Moesi
      protus,
      medius primi. Similiter secundus, tercius, quartus. Autenticus protus, id est, auctor
      primus. Primus ideo dicitur, quasi ab eo deriventur alii. Plagi et moesi. Similiter
      secundus, tercius et quartus Sed interdum hoc adtendendum est, quod quaedam antiphona
      initium habet de tercio, sed finem de quarto, ut Stephanus servus dei, et quaedam habet initium de tercio, sed finem de se ////, id est, storum est enim regnum,
      vel
      Simile est regnum coelorum et Malos male perdet. Sed tales antiphonae non finiuntur
      de
      tercio, nec de sexto, ad cuius finem intendunt, sed de septimo, quia ipse sibi septimus
      in
      talibus discrecionem facit inter elevationem tercii et depositionem sexti. Nam hoc,
      cantor,
      omnimodo adtendendum debes, ut non semper sequaris rationem toni, sed adhibeas discrecionem.
      Cum enim plures antiphonae alium tonum habeant in initio, et alium in fine, quaedam
      etiam in
      se teneant tonos quaedam vero autenticus et plagio, in hoc euphoniam, id est, bonom
      sonoritatem conspice et discerne, ut non sonum, sed consonum cantum reddas. Et sicut
      enim
      concordantia sunt in canone evangelia aliquando quattuor, aliquando tria, aliquando
      duo,
      similiter in cantilena concordantes invenies tonos. Si vero in antiphona discordantes
      inveneris duos tonos, unum in initio, et alterum in fine, unus minus elevetur et alter
      minus
      deponatur. Taliter tonum in medio adhibe, qui discrecionem faciat inter elevationem
      et
      depositionem et congruerit euphonia. Verbi gratia: Malos male perdet inicium habet
      de tercio
      et finum de sexto, sed non est facienda nec de tercio nec de sexto, sed de septimo,
      quod
      sola exigit euphonia. Sicut enim gramatica non semper sequitur regulam, sed aliquando
      plus
      valet euphonia, similiter cantus, non enim sequitur proportionem. Si enim quasdam
      antiphonas
      de illo tono inchoaveris, de quo finiantur, sicut est Adorate deum omnes angeli et
      Deus in
      adjutorium meum, Accipite iocunditatem, Deus dum egredereris, istae non recte sonant,
      sed
      insuper dissonant.</p>
</div>
</main>

</body>
</html>

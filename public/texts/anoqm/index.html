<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>(in margine) De musica</p>
   <p>De quantitate discreta mobili est musica: est enim de sono vel est
      contractus numerus in proportione sonoritatis, que est triplex. Una est instrumentalis,
      alia
      mundana, alia humana. Instrumentalis musica est, que perspicitur in sono tybiarum, timpanarum et huiusmodi instrumentorum. Mundana percipitur in sonoritate
      partium
      mundi et maxime corporum supercelestium. Posuerunt enim philosophi, quod dulcisona
      est
      armonia in corporibus inferioribus, que forte non auditur a nobis propter nimiam distanciam
      inter nos et illa. Humana percipitur in modulata elevacione et depressione vocis secundum
      diversas cantilenas. (in margine) Auctor musice Boecius.</p>
   <p>Huius autem scientie Boecius est auctor et dividitur in quinque libros
      partiales.</p>
   <p>(in margine) Divisio musice</p>
   <p>In primis duobus agitur de eis, que pertinent ad scientie veritatem. In
      tribus sequentibus agitur de ipsis reprobando opiniones auctorum, secundum quod dicitur
      in
      principio elencorum, quod "sapientis opus est non mentiri de quibus novit et mentientem
      manifestare posse." Leguntur autem duo libri huius totalis scientie, quia in istis
      duobus,
      ut dictum est, manifestat auctor omnium illorum scientiam, de quibus intendendum,
      sed in
      primo libro exequitur de eis generaliter, in secundo vero specialiter determinando
      proprias
      paulisper in tonis et consonantiis. Et notandum, quod hic agit de musica instrumentali
      et si
      de humana, huius est in quantum proportionem quandam consonantiam habet cum instrumentali.
      De mundana autem nullatenus hic agitur, eo quod sicut dictum est de ipsa apud nos
      non est
      circa cognitionem.</p>
   <p>(in margine) Questiones musice</p>
   <p>[1 in marg.] Cum in secundo libro Arismetice determinetur de numero
      secundum aptitudinem sue proportionis, set numerus proportionatus idem est quod contractus
      in sonoritate, de tali autem sono est musica. Quare videtur, quod musica superfluat,
      cum
      determinatum sit de sono sic considerato in secundo arismetice.</p>
   <p>Ad primum dicendum, quod quoniam determinatum est de numero contracto
      generaliter ad numerum sonorum et ad numerum, qui est in rebus secundum aptitudinem
      sue
      proportionis. Et propter hoc poterat esse alia scientia specialis, in qua determinetur
      de
      numeris generaliter, non specialiter contractis ad proportionem sonoritatis. Unde
      differunt
      iste due scientie sicut generale et speciale, que tamen generalia et specialia considerantur
      in diversis passionibus. Propter hoc dicuntur esse scientie diverse.</p>
   <p>[2 in marg.] Item in musica determinatur de numero contracto in
      proportione sonoritatis, in arismetica vero determinatur de numero simpliciter. Ergo
      musica
      subalternatur arismetice. Quare male dividuntur ex opposito.</p>
   <p>Ad secundum dicendum, quod non est inconveniens unam scienciam
      subalternari alteri secundum aliquid determinatum in ipsa tamen non simpliciter. Dicit
      enim
      Aristoteles in primo posteriorum, quod medicina supponit a geometria, propter quid
      rotunda
      vulnera tardius sanantur, non tamen medicina subalternatur geometrie. Unde ad hoc,
      quod sit
      vera subalternatio oportet, quod sciencia subalternata supponat generales passiones
      a
      sciencia subalternante sicut rectum et contrarium de linea perspectiva supponit a
      geometria,
      que scilicet perspectiva de linea visuali determinat. Unde licet musica agat de numero
      contracto, non tamen agit de eo in supponendo generales passiones numeri, que sunt
      iste
      quadratum, quas non supponimus ita.</p>
   <p>Vel aliter dicendum, quod numerus duplicem habet naturam. Unam enim
      naturam habet prout abstrahit a re numerali et de tali est arismetica, in qua determinatur
      de numero secundum diversas sui conbinationes in abstractione; aliam naturam habet
      numerus,
      secundum quod abstrahit ab omni numero in via sonoritatis. Et ita patet, quod non
      oportet
      unam alteri subalternari.</p>
   <p>[3 in marg.] Item quare non habemus unam scientiam, in qua principaliter
      determinetur de musica humana.</p>
   <p>Ad tertium dicendum, quod quoniam humana musica uno modo potest dici
      quod instrumentalis, eo quod sit per instrumentum nature, unde falsum in questione
      supponebatur. Vel aliter dicendum, quod hic determinatur de musica instrumentali
      principaliter, quia soni et melodie principaliter diversificantur, penes ipsam et
      propter
      hoc principaliter hic de ea determinantur. Unde si aliqua passio hic ostendatur de
      musica,
      evidentius potest ostendi de instrumentali quam de humana.</p>
   <p>[4 in marg.] Item cum nos habeamus unam musicam mundanam, non autem
      habemus scientiam, in qua de illa determinetur, videtur nobis una scientia
      musice deficere.</p>
   <p>Ad quartum dicendum sicut dictum est in divisione philosophie, quod apud
      nos non percipitur vel propter nimiam distanciam inter nos et supercelestia vel propter
      aliquam causam nobis non revelatam.</p>
   <p>[5 in marg.] Item cum omnis mathematica sit de rebus abstractis, musica
      autem est de numero contracto. Quare videtur, quod musica non sit scientia mathematica.</p>
   <p>Ad quintum dicendum, quod contractio numeri in sonoritate non repugnat
      abstractioni. Dicitur enim contractus numerus in sonoritate non quod contrahatur ad
      aliquam
      materiam specialem, set quia contrahitur ad passiones specialiores quam sint passiones
      numeri in arismetica determinate.</p>
   <p>[6 in marg.] Item cum sonoritates et melodie fiant in tempore sicut
      actiones nature, videtur, quod musicus similiter deberet determinare de tempore sicut
      et
      naturalis.</p>
   <p>Ad sextum dicendum, quod non est simile, quoniam naturalis agit de
      accionibus nature, secundum quod concomitantur tempus et propter hoc de tempore determinat.
      Set propter hoc musicus tonos et melodias a tempore abstrahit penitus et propter hoc
      musicus
      de tempore non habet determinare.</p>
   <p>[7 in marg.] Item queritur, unde dicatur musica.</p>
   <p>Ad septimum dicendum, quod musica dicitur a moys grece, quod est aqua
      latine, quoniam sonoritas primo percepta fuit in concursibus fluviorum. Unde Mercurius
      primo
      fecit fistulas de arundinibus, in quibus invenit aliquos tonos et melodias secundum
      diversam
      elevationem et depressionem digitorum.</p>
   <p>[8 in marg.] Item queritur, quot sunt symphonie in musica.</p>
   <p>Ad octavum dicendum, quoniam una melodia dicitur dyatesseron et hec
      colligitur ex proportione, que est inter sex et tria et sex et duo. Sex enim duplum
      est ad
      tria, triplum est ad duo. Alia est dyapente et hec symphonia est ex proportione senarii
      ad
      quaternarium in duplo et ternarium ad binarium in triplo et ex inde potest elici ternarius
      numerus. Unde dyapente dicitur a "dya", quod est "duo", et "pente", quod est "quinque".
      Tercia vero est dyapason, que sequitur ex dupla proportione istarum et sunt iste symphonie
      discrepances et consonances secundum diversitates proportionum, que reperiuntur in
      numeris
      et sic patent quesita.</p>
   <p>[9 in marg.] Item solet queri, utrum scientie poetice sub musica
      reponantur. Quia videtur, quod sic, cum agatur in eis de proportionibus pedum in metris
      secundum numerum. Et dicendum, quod ars poetica secundum ea, de quibus agit, agit
      de aliquo
      per medium scientie. Agit enim de fabulis et fictis et sic non est scibilis nec aliter
      subalternatur secundum vero modum conspectum in versibus quantum ad numerum, cum hec
      sint de
      natura musice; secundum vero, quod exprimitur in talibus in omni modo pulchri proprie
      sub
      rethorica habet reponi.</p>
</div>
</main>

</body>
</html>

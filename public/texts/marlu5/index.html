<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Tractatus V. Incipit.</p>
   <p>De consonantiis in generali.</p>
   <p>Sequitur videre de consonantia, de qua primo videbimus in generali, et
      per consequens secundo de eius opposito, quod est dissonantia; tertio de speciebus
      consonantiarum videndo per ordinem procedemus.</p>
   <p>Caput I.</p>
   <p>Quid sit consonantia.</p>
   <p>Consonantia est enim, teste Boetio, acuti soni gravisque mixtura
      suaviter uniformiterque auribus accidens: item ipsa consonantia est duarum vocum dissimilium
      in unum redacta concordia. Huic namque contraria est dissonantia. Dicitur enim consonantia
      a
      consequendo, quod consequentia dicitur esse in motu, dum organizatur. Boetius: Omnis
      paucitas ad pluralitatem ita sese habet, ut numerus ad numerum comparatus: eorum vero,
      quae
      secundum numerum conferuntur, partim sunt aequalia et partim inaequalia; quocirca
      soni
      quoque partim sunt aequales et partim inaequalitate distantes. Sed in his vocibus,
      quae
      nulla inaequalitate discordant, nulla omnino consonantia est. Est enim consonantia,
      ut
      supra, dissimilium vocum in unum redacta concordia. Est itaque amica similitudo, hoc
      est,
      consonantia; dissimilitudo vero odiosa atque contraria, hoc est, dissonantia.</p>
   <p>Caput II.</p>
   <p>De dissonantia.</p>
   <p>Dissonantia secundum Isidorum est duorum sonorum sibimet permixtorum,
      ad aurem veniens aspera atque iniucunda permixtio. Boetius: dissonantia fit, cum duo
      soni
      similiter pulsi sibimet permisceri nolunt, sed seorsim quisque gliscit ire. Hoc est,
      quod
      uterque sonus ad locum ire cupit, ubi est permixtio iucunda amicabilis, et suavis;
      hoc est
      consonantia: dissonantia autem et diaphonia idem sunt; nam ut dicit Isidorus, diaphoniae
      sunt voces discrepantes sive dissonae, in quibus non est iocundus sed asperus sonus.
      Harum
      autem diaphoniarum seu dissonantiarum aliae compatiuntur secundum auditum et rationem,
      et
      aliae non. Quae vero compatiuntur, sunt tres principaliter, scilicet 3. 6. 10. Hae
      autem
      dissonantiae et his similes ideo compatiuntur ab auditu, quia sunt magis propinque
      consonantiis, cum moventur sursum et deorsum. Dicitur enim, quod quando duae
      voces sunt in dissonantia, quae compatitur ab auditu, quod ipsarum quaelibet requirens
      consonantiam, moveatur ita: videlicet ut si una in sursum tendit, reliqua in deorsum
      semper
      distando per minorem distantiam a consonantia ad quam tendit. Aliae vero dissonantiae
      sive
      diaphoniae ideo non compatiuntur ab auditu, quia etsi moveantur sursum et deorsum:
      non tamen
      ante consonantias per minorem distantiam sunt distantes.</p>
   <p>Caput III.</p>
   <p>De Euphonia.</p>
   <p>Euphonia bona sonoritas dicitur: nam ut Isidorus dicit, euphonia bona
      sonoritas interpretatur; inde euphonia bona sonoritas.</p>
   <p>Caput IV.</p>
   <p>De Harmonia.</p>
   <p>Harmonia, ut Ubaldus (Hugbaldus) refert, est diversarum vocum apta
      coadunatio; dicitur enim ab [harmos] graece, quod latine est adunatio; inde [harmonia]
      coadunatio vocum. Philosophus: harmonia est ratio numerorum in acuto et gravi.</p>
   <p>Caput V.</p>
   <p>De Symphonia.</p>
   <p>Symphonia, ut dicit Augustinus, est concordia vocum, in quibus non est
      absurdus, vel dissonus sonus. Ex definitionibus supradictis colligere possumus, quod
      euphonia, harmonia, symphonia et consonantia unum quodammodo sint.</p>
   <p>Caput VI.</p>
   <p>Quaestio de dissonantiis.</p>
   <p>Quoniam dictum est superius, quod quaedam dissonantiae non se
      compatiuntur, nec sunt compassibiles auditui, eo quod magis sunt remotae a consonantiis,
      quam oporteat; nam sunt distantes ab ipsis per maiorem distantiam: et quaedam se
      compatiuntur et auditui sunt compassibiles, eo quod magis propinquae consonantiis,
      et per
      minorem distantiam sunt distantes: ideo quaestio consurgit, quare scilicet oporteat
      dissonantiam compassibilem auditui per minorem distantiam a consonantia distare. Et
      respondemus, quod hoc ideo est, eo quod dissonantia sit quoddam imperfectum, requirens
      perfectum, quo perfici possit; consonantia autem est perfectio ipsius: quanto enim
      minus
      dissonantia distat a consonantia, tanto minus distat a sua perfectione, et magis assimilatur
      eidem; et ideo magis amicabilis est auditui, tamquam plus habens de natura consonantiae.
      Sed
      tunc dicet aliquis, quare oportet me distare a consonantia per tonum et diesim, quam
      dicis
      esse minorem distantiam ante consonantiam, ad quam tenditur; numquid essem in perfectiori
      dissonantia, et in magis amicabili auditui, quia in magis propinqua consonantiae,
      nullum
      motum faciendo in altero duorum cantuum aut supra aut infra, ut hic:</p>
   <p>[GSIII:82,1] </p>
   <p>Responsio quaestioni antecedenti. Et respondemus, quod non; quia magis
      est delectabilis naturae proportio partium ad suum totum, quam proportio unius totius
      ad
      aliud totum: nam proportionando duo ad invicem, consurgit maior delectatio et conformitas,
      quam proportionando duo ad totum; et ideo oportet, quod ibi fiat motus in utrisque
      partibus,
      ut earum proportio et ad se invicem, et ad sua tota etiam cognoscatur, quod non esset,
      si ex
      parte unius non motus aliquis causaretur. Nam utraque duarum vocum in dissonantia
      est, et
      propter hoc utraque appetit perfici, nec potest, si non movetur de loco, sive de sono,
      in
      quo est: oportet ergo, quod moveantur ambae sursum et deorsum ad aliquam consonantiam
      intendentes. Debet autem dissonantia distare ante consonantiam per minorem distantiam,
      et
      per motum utriusque, rationibus superius allegatis, ut hic:</p>
   <p>[GSIII:82,2]</p>
   <p>Caput VII.</p>
   <p>Alia quaestio de dissonantia.</p>
   <p>Quaeritur, quare non est sic proprium dissonantiae, quae dicitur sexta,
      tendere ad consonantiam diapente, sicut ad consonantiam diapason, cum ipsa dissonantia
      a
      quacumque ipsarum consonantiarum distare per minorem distantiam videatur, ut hic:</p>
   <p>[GSIII:82,3]</p>
   <p>Nam videmus, quod in praesenti prima figura cantus superior a tenore
      incipit in diapason, et descendit unam diesim, pro quo descensu tenor ascendit unum
      tonum,
      qui continet quinque dieses; et sic sunt sex dieses, quae sunt minor distantia ante
      consonantiam, ad quam tendere dinoscuntur, quae est diapason. In secunda figura similiter
      distantia diapente per minorem distantiam, scilicet per sex dieses, quia cantus superior,
      qui est supra tenorem, per diapason descendit unam diesim, pro quo descensu tenor
      ascendit
      unum tonum, et sic sunt in dissonantia, quae dicitur sexta. Post hoc cantus superior
      descendit semitonium chromaticum, quod continet quatuor dieses; et tunc tenor ascendit
      semitonium enarmonicum, quod habet duas dieses: sic sunt sex, et ecce minor distantia
      facta
      ante diapente, et per motum utriusque.</p>
   <p>Respondemus, quod duplex ratio est, quare sexta, quae est dissonantia, non sic
      perfecte tendit ad diapente, sicut ad diapason. Prima ratio est, quod licet dissonantia
      illa
      ab utraque praedictarum dissonantiarum per minorem distantiam distare videatur, tamen
      in
      nullo praedictorum duorum cantuum secundae figurae est minor distantia, quia non est
      ibi
      minor pars toni, et per consequens non est ibi minor motus, cum transeunt de dissonantia
      in
      consonantiam, ut patet intuenti. Oportet enim, ut sit minor distantia ante consonantiam,
      quoad in aliquo duorum cantuum minor pars toni, quae est diesis, superius aut inferius
      proferatur. Secunda ratio est, quod licet dissonantia ab ipsius duabus consonantiis,
      scilicet diapente et diapason, aequaliter sit vicina ad illam, debet libentius tendere,
      quae
      est perfectior, et ad quam iucundius inclinatur: diapason autem est perfectior consonantia
      diapente, ut infra patebit, et ob hoc minus iucunde inclinatur ad diapente, quae minus
      perfecta est. Patet ergo, quod dissonantia, quae dicitur sexta, minus proprie tendit
      ad
      diapente quam ad diapason, licet saepius in cantibus talis color, qui dicitur fictitius,
      apponatur. Naturaliter autem iniucunde profertur quaelibet toni bipartitio per descensum,
      ut
      in praesentibus figuris probabiliter potest. Et hoc intelligere debemus de quolibet
      tono
      dissimili propter aliquam dissonantiam, scilicet tertiam, sextam et decimam, per descensum,
      ut in praesentibus figuris probabiliter potest sciri.</p>
   <p>[GSIII:83]</p>
   <p>Finit tractatus quintus.</p>
</div>
</main>

</body>
</html>

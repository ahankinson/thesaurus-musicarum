<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>MAGISTRI MARCHETTI DE PADUA</p>
   <p>BREVIS COMPILATIO IN ARTE MUSICE MENSURATE PRO RUDIBUS ET MODERNIS</p>
   <p>I</p>
   <p>De tempore et notis</p>
   <p>QUoniam omnis cantus mensuratus, mensuratus dicitur eo quod tempore
      mensuratur, et quoniam temporum musicorum aliud perfectum, aliud imperfectum, et quoniam
      perfectum precedit imperfectum; ideo videndum est quid sit tempus musicale; et primo
      de
      perfecto cum eius divisionibus et subdivisionibus videamus.</p>
   <p>Ubi primo sciendum est quod tempus perfectum musicum est illud quod
      est minimum in plenitudine vocis; et hoc secundum Franconem. Quam diffinitionem sic
      probamus. Unumquodque perficitur minimo sui generis; et hec clara. Nam unitas, que
      est
      principium numeri et est minimum, perficit totum numerum; nam dicere quattuor est
      dicere
      quattuor unitates, et cetera. Cum igitur mensura ipsius cantus sive notarum
      consistat in tempore, ut dictum est, concluditur quod minimum tempus quod est reperiri
      in
      ipsa mensura, sit causa et perfectio mensurandi totum ipsum cantum. Hoc est autem
      illud
      tempus in quo debet formari plenitudo vocis; et ob hoc bene subiunxit Francus, cum
      dixit:
      Non quodcumque minimum, sed quod est minimum in plenitudine vocis.</p>
   <p>QUESTIO. Sed dicet aliquis: Da mihi illud minimum.</p>
   <p>RESPONSIO. Dicimus: Dictum est alibi in nostro opere musice plane quot
      sint instrumenta necessaria ad vocem formandam. Quando ergo plene dicta instrumenta
      concurrunt ad formationem vocis, non nimis nec parum, sed decenter, tunc fiet plenitudo
      vocis. Et istud fiet quando, cum canna pulmonis seriose et decenter impleta anhelitu
      cum
      decenti inflatione ventris ad hoc exprimendum, emittitur anhelitus feritque sic auditum
      quod
      sentit proferens hunc prolatum sonum in sui ipsius, seu in alterius proferentis pectore,
      seu
      in quodam tintinnabulo resonare.</p>
   <p>Hoc est tempus quod format omnia tempora musice mensurate. Et quia
      musica sequitur numeros, quia de proportione numerorum est ipsa, igitur sicut est
      de
      numeris, sic est de notis. Sed in numeris ita est, quod unus numerat duos et tres,
      per quos
      duos et tres omnes alii numeri numerantur. Nam dicere quattuor est dicere bis duo,
      et dicere
      quinque est dicere duo et tria, et cetera. Sic similiter est de notis; nam unum tempus
      mensurat duo et tria tempora per que mensurantur omnia alia tempora in musica mensurata.</p>
   <p>QUESTIO. Sed si dicatur: Quid est perfectius in numeris, unum quod
      mensurat duo et tria, an duo et tria?</p>
   <p>RESPONSIO. Dicimus quod duo et tria. Et si dicatur: quid est perfectius duo
      an tria, dicimus quod tria; nam tria comprehendunt duo, et non e contrario.</p>
   <p>Sic similiter est de notis, quia nota duorum temporum et trium est
      perfectior quam nota unius temporis, et adhuc est, perfectior nota trium quam nota
      duorum
      temporum, ratione data de numeris. Itaque sic est quod nota trium temporum perfectior
      est,
      continens primum gradum; nota vero duorum temporum imperfectior est, continens secundum
      gradum; sed nota unius temporis brevis est, continens tercium gradum.</p>
   <p>Nunc autem restat videre figuras ipsis notis competentes; ubi dicimus
      quod figure, in quibus debet poni tempus dictarum notarum, depingi debent quadre plane
      et
      recte ad modum quadranguli, nullam innuentes sissuram per angulos, neque divisionem,
      neque
      adiectionem, sed cum aliquibus proprietatibus adiuntis eis per quas cognoscamus ipsas
      ad
      invicem esse distinctas, sic videlicet quod nota quadrata sine aliqua proprietate
      competat
      brevi; nota autem quadrata cum cauda in deorsum a latere dextro competat longe.</p>
   <p>Cuius ratio est quod cauda semper longitudinis est in rebus, ut infra
      de caudis dicetur; et ipsa cauda est propria proprietas ipsius longe. Propria autem
      proprietas note duorum temporum est situs in quo necessario figuratur, quia nota brevis
      potest poni in principio perfectionis et in fine.</p>
   <p>Nota autem duorum temporum, que dicitur altera brevis, semper debet poni et
      necessario in ultimo loco perfectionis, quem locum appellamus ubi tria tempora sunt
      completa, puta quando duas breves sequitur longa; nam prima brevis valet unum tempus,
      secunda valet duo, et vocatur altera brevis.</p>
   <p>Silogizamus enim sic. Propria proprietas alicuius est que convenit
      omni, et soli et semper; sicut risibile convenit omni homini, et soli homini et semper
      homini; sed locari in ultimo loco perfectionis convenit omni altere brevi, et soli
      altere
      brevi, et semper altere brevi; ergo talis locatio est propria proprietas ipsius altere
      brevis, per quam cognoscimus ipsam esse distinctam a longa et a brevi.</p>
   <p>Dicamus ergo sic: Nota brevis de se principaliter et per se habet unum
      tempus; altera brevis vero de se principaliter et per se, non per subtractionem, habet
      duo
      tempora.</p>
   <p>QUESTIO. Quomodo ergo nota duorum temporum est caudata in latere
      dextro, sicut longa perfecta, in cantibus mensuratis?</p>
   <p>RESPONSIO. Dicimus quod hoc est per subtractionem, scilicet quando
      longam perfectam sequitur vel precedit sola brevis, ut infra de modis dicetur.</p>
   <p>II</p>
   <p>De tempore perfecto</p>
   <p>A. De principali divisione partium temporis perfecti</p>
   <p>NUnc autem applicatum est tempus secundum ipsas notas sed secundum
      totum et non secundum divisionem. Sed quomodo tempus applicari debeat notis
      secundum eius divisionem videamus.</p>
   <p>Ubi sciendum est quod tempus perfectum, ut perfectum est, debet
      applicari illi divisioni que est perfectior. Secundo, tempus perfectum debet dividi
      secundum
      ternariam divisionem, et tunc secundum binariam, que est imperfectior; quod sic probatum
      est: Illa divisio dicitur esse perfectior que comprehendit aliam tamquam partem sui;
      sed
      ternaria divisio comprehendit binariam, tamquam partem sui; ergo, et cetera.</p>
   <p>QUESTIO. Sed instatum est sic: Tempus perfectum multociens dividitur
      in duas semibreves, ut hic patet:</p>
   <p>Exemplum 1.</p>
   <p>[Marchettus, Compilatio, 181,1] </p>
   <p>RESPONSIO. Dicimus hoc verum esse, quia tunc ille due semibreves
      continent tres partes temporis indivisi, videlicet sic quod prima ponitur una pars,
      in
      secunda vero due, quia secunda finis est; finis enim est causa causarum et omnibus
      causis
      nobilior. Omnia enim que agunt, propter finem agunt; et tunc res habet suam perfectionem,
      quando habet suum finem. Patet ex dictis quod perfectiores partes debent sumi a parte
      finis
      et non a parte principii, et dicimus via nature; via autem artis, que quidem est per
      accidens, possumus in prima semibrevi duas partes ponere eidem, scilicet per accidens
      a
      nigredo, que est cauda in deorsum, ut hic:</p>
   <p>Exemplum 2.</p>
   <p>[Marchettus, Compilatio, 181,2]</p>
   <p>Si autem plures quam tres semibreves pro tempore perfecto sumantur, tunc
      transimus ad secundam divisionem temporis perfecti, que est in sex, que vocantur minores;
      quod si quattuor sumantur pro tempore uniformiter figurate, ut hic patet:</p>
   <p>Exemplum 3.</p>
   <p>[Marchettus, Compilatio, 182,1]</p>
   <p>tunc due prime erunt minores et pertinentes ad senariam divisionem,
      reliquis remanentibus in ternaria.</p>
   <p>QUESTIO. Sed si queratur: Quare due prime non dicuntur maiores?</p>
   <p>RESPONSIO. Respondeo: Ex duplici ratione:</p>
   <p>Prima ratio est que superius de duabus dicta est, scilicet quod
      maiores partes debent sumi a parte finis, et non a parte principii.</p>
   <p>Secunda ratio est quod ratione totius divisibilis est quod primo
      dividatur in partes, et si partes illas dividere volumus, primo debemus dividere primam,
      secundo secundam et tercio terciam dividere debemus.</p>
   <p>Unde si tribus semibrevibus addatur una, ut sint quattuor, prima pars
      primo dividitur, scilicet semibrevis, et vocabitur ipsa addita sibi minor, ambe pertinentes
      ad secundam divisionem, reliquis remanentibus in prima.</p>
   <p>Si autem quinque, ut hic patet:</p>
   <p>Exemplum 4.</p>
   <p>[Marchettus, Compilatio, 182,2]</p>
   <p>tunc ratione immediate dicta, prima pars primo dividitur et secondo
      secunda, sicque quattuor prime dicentur minores ad secundam divisionem pertinentes,
      ultima
      remanente in prima.</p>
   <p>Quod si sex, ut hic patet:</p>
   <p>Exemplum 5.</p>
   <p>[Marchettus, Compilatio, 183,1]</p>
   <p>tunc ratione superius dicta, prima pars primo dividetur, secundo
      secunda, tercio tercia, que omnes minores dicentur, ad primam et secundam divisionem
      pertinentes. Et quod dictum est de dictis semibrevis intelligendum est de ipsis via
      nature,
      hoc est uniformiter figuratis.</p>
   <p>Via autem artis potest aliter sumi; nam si due semibreves ponuntur pro
      tempore, prima potest dici maior via artis, signis artis eidem additis, scilicet cauda
      in
      deorsum, ut hic inferius patet:</p>
   <p>Exemplum 6.</p>
   <p>[Marchettus, Compilatio, 183,2]</p>
   <p>et tunc secunda dicetur maior via nature.</p>
   <p>Si autem de tribus caudetur una, quecumque sit illa, ut hic inferius
      patet:</p>
   <p>Exemplum 7.</p>
   <p>[Marchettus, Compilatio, 183,3]</p>
   <p>continebit tres partes temporis divisionis secunde que est in sex,
      cuius ratio est quod cauda que additur ipsi semibrevi necessario aliquid addit sibi
      ultra
      illud quod habebat. Si primo habebat terciam partem divisionis secunde, scilicet unam
      de
      sex, et sic habebat tres de sex, et sic prima que caudetur, ratione predicta, continet
      tres
      et vocatur maior per artem, quia in valore excedit maiorem per naturam; secunda vero
      habet
      unam de sex, et vocatur minor ultima divisione.</p>
   <p>Si vero secunda caudetur, ut hic inferius patet:</p>
   <p>Exemplum 8.</p>
   <p>[Marchettus, Compilatio, 183,4]</p>
   <p>tunc etiam de sex partibus habet tres, prima unam, ultima in sua natura
      existente.</p>
   <p>Si vero caudetur ultima, ut hic inferius patet:</p>
   <p>Exemplum 9.</p>
   <p>[Marchettus, Compilatio, 184,1]</p>
   <p>tunc prima habet unam de sex, secunda vero habet duas de sex, eo quod
      finis est duarum naturalium, ultima vero habet tres.</p>
   <p>QUESTIO. Si dicatur quare caudata in deorsum de tribus non continet
      duas partes temporis perfecti prime divisionis, et due subsequentes contieneant aliam
      partem
      terciam, et vocentur minores;</p>
   <p>RESPONSIO. Respondeo que ratione superius dicta, scilicet quod quando
      partes debent dividi, primo debemus dividere primam, secundo secundam, et cetera.
      Sed hic
      oportet nos addere dicte semibrevi caudate plusquam primo habeat, quod facere non
      possumus,
      nisi dividamus unam de duabus naturalibus. Et ideo primam natura sive sit post divimus
      in
      duas partes, unam ipsarum partium addendo caudate predicte, ita non oportet quod ambe
      semibreves dividantur, sed solum una.</p>
   <p>Si autem sint quattor quarum una caudetur, ut hic inferius patet:</p>
   <p>Exemplum 10.</p>
   <p>[Marchettus, Compilatio, 184,2]</p>
   <p>tunc ipsa tres partes divisionis secunde, hoc est senarie, continebit,
      reliquis remanentibus in dicta divisione, hoc est continentibus singulariter solum
      unam,
      quia tunc semibrevis naturalis, que habebat duas partes senarie divisionis cum erant
      tres,
      nunc in duas senarie divisionis dividitur, sive sit illa, que caudatur, a parte principii,
      medii sive finis, ut hic inferius patet:</p>
   <p>Exemplum 11.</p>
   <p>[Marchettus, Compilatio, 185,1] </p>
   <p>QUESTIO. Sed si dicatur quare semibrevi prime de quattuor, vel
      secunde, adduntur due partes senarie divisionis per caudam que additur eisdem, et
      duabus
      reliquis, scilicet tercie et quarte, per caudam que additur eisdem, non additur singulariter
      nisi una pars que manifesta patet; (quia prima semibrevis et secunda naturali via
      continebunt secunde divisionis singulariter solum unam; nunc si caudetur, tres continent;
      tercia autem et quarta naturali via continebunt secunde divisionis singulariter duas;
      nunc
      eisdem si additur cauda, non addimus nisi unam partem divisionis predicte):</p>
   <p>RESPONSIO. Respondeo quod artifex minus laborat et minus ponit de suo
      artificio ad operandum quid de linea quattuor ulnarum quam de linea trium; et quia
      due prime
      semibreves de quattuor sunt minores, ideo plus indigent de adiutorio artis ad proportionem
      perfectionis inveniendam; secunde autem due de quattuor caudate habent de perfectione
      via
      naturali, ideo nimis indigent de adiutorio artificiali ad perfectionem scilicet
      inveniendam.</p>
   <p>Si autem de quattuor caudentur due, ut hic inferius patet:</p>
   <p>Exemplum 12.</p>
   <p>[Marchettus, Compilatio, 185,2]</p>
   <p>tunc caudate, quecunque sint ille, ad primam pertinent divisionem, et
      vocantur maiores via artificiali, licet essentialiter contineant tempus unius naturalis,
      reliquis non caudatis remanentibus in secunda.</p>
   <p>Si autem de quinque caudetur una quecunque sit illa preterquam ultima,
      que caudari non debet quia finis, ut hic inferius patet:</p>
   <p>Exemplum 13.</p>
   <p>[Marchettus, Compilatio, 185,3]</p>
   <p>continet unam partem prime divisionis, et vocatur maior artificialis, licet
      essentialiter unius naturalis, reliquis remanentibus in secunda.</p>
   <p>QUESTIO. Si autem queritur utrum de quinque possint caudari due;</p>
   <p>RESPONSIO. Respondeo quod non, in secunda divisione existente, que est
      in sex, sed transeundo ad terciam divisionem, que est in novem vel duodecim, possunt
      due
      caudari. Et quod dictum est de dictis semibrevibus caudatis dicimus in deorsum.</p>
   <p>De sex autem non potest aliqua caudari, nisi ad divisionem novenariam
      sive ad duodenariam transeamus.</p>
   <p>QUESTIO. Sed posset aliquis dicere: Tu primo dividis tempus perfectum
      secundum ternariam divisionem, quam dicis esse maiorem et perfectiorem divisionem.
      Sed
      videtur quod tu non bene procedas. Nam si tempus perfectum, tu dicis, dividis secundum
      ternariam divisionem, quam dicis esse maiorem et perfectiorem, partes eius si debes
      dividere
      eo modo quo divisum est tempus, debes dividere in tres, ut sint novem, et non in duas,
      ut
      sint sex.</p>
   <p>RESPONSIO. Respondeo quod, quando tempus est divisum et dividere
      volumus partes, debemus incipere ab inferiori divisione; sicut incipiendo ab unitate
      devenimus in omnem cognitionem numeri. Sed quia inferior est binaria diviso quam ternaria,
      ergo debemus incipere in divisione talium a binaria divisione et non a ternaria, ut
      possimus
      post hec eas dividere secundum omnem numerum divisionis ipsarum. Et solvimus illud,
      scilicet
      quod partes alicuius perfecti temporis non debent necessario primo dividi secundum
      quod
      divisum est tempus, quia tempus perfectum est de quo agimus, et eidem applicamus
      perfectiorem divisionem. Partibus autem suis tamquam imperfectis applicamus omnem
      modum
      divisionis qui cadere potest in divisionem talium partium, non a divisione ternaria
      tamquam
      a secunda, sed a prima, que est binaria, inchoando.</p>
   <p>Si autem ultra sex semibreves pro tempore figurantur, ut hic inferius
      patet:</p>
   <p>Exemplum 14.</p>
   <p>[Marchettus, Compilatio, 187,1]</p>
   <p>tunc transimus ad terciam divisionem, que est in duodecim, que
      vocantur minime, quia dicitur ex minoribus partibus.</p>
   <p>Quod si septem uniformiter figurantur, ut hic inferius patet:</p>
   <p>Exemplum 15.</p>
   <p>[Marchettus, Compilatio, 187,2]</p>
   <p>tunc due prime minime nominantur ad ipsam duodenariam divisionem
      pertinentes, reliquis remanentibus in senaria. Et ratio est que superius de quttuor
      semibrevibus dicta est, scilicet quod si partes alique dividuntur, primo debent dividi
      prime, secundo secunde, tercio tercie.</p>
   <p>Si autem octo semibreves sumantur pro tempore, ut hic inferius
      patet:</p>
   <p>Exemplum 16.</p>
   <p>[Marchettus, Compilatio, 187,3]</p>
   <p>tunc quattuor prime ad duodenariam pertinent divisionem, reliquis
      remanentibus in senaria; et tunc prima pars et secunda de sex semibrevibus sunt divise.</p>
   <p>Si autem novem semibreves sumantur, ut hic inferius patet:</p>
   <p>Exemplum 17.</p>
   <p>[Marchettus, Compilatio, 187,4]</p>
   <p>dicimus quod, licet ad novenariam divisionem pertineant, in qua tempus
      infra dividetur, tamen pertinent ad duodenariam de qua ad presens tractatur,
      ita videlicet quod sex prime sex partes duodenarie divisionis continent, reliquis
      remanentibus in senaria; et tunc prima pars primo, secunda secundo, tercia tercio
      divisionis
      senarie est divisa.</p>
   <p>Sed quia principaliter novem semibreves ad novenariam pertinent
      divisionem, ut infra ostendetur, volumus quod, si ad ipsam debent novenariam pertinere,
      uniformiter et naturaliter figurentur et secundum ipsam novenariam proferantur. Si
      autem
      debent secundum duodenariam divisionem mensurari, volumus quod semibrevibus pertinentibus
      ad
      ipsam duodenariam divisionem debeant caude in sursum apponi, sive sit a parte principii,
      medii, sive finis, ut hic inferius patet:</p>
   <p>Exemplum 18.</p>
   <p>[Marchettus, Compilatio, 188,1] </p>
   <p>et per hoc cognoscimus quando ad novenariam et quando ad duodenariam
      divisionem debeant pertinere.</p>
   <p>Si autem decem semibreves pro tempore figurentur, ut hic inferius:</p>
   <p>Exemplum 19.</p>
   <p>[Marchettus, Compilatio, 188,2]</p>
   <p>tunc octo prime ad duodenariam pertinent divisionem, duabus ultimis
      remanentibus in senaria; et tunc prima pars primo senarie divisionis est divisa, secundo
      secunda, tercio tercia et quarto quarta.</p>
   <p>Si autem undecim semibreves pro tempore ponantur uniformiter figurate, ut hic
      inferius patet:</p>
   <p>Exemplum 20.</p>
   <p>[Marchettus, Compilatio, 189,1]</p>
   <p>tunc decem prime ad duodenariam pertinent divisionem, ultima in
      senaria existente; et tunc prima pars, secunda, tercia, quarta et quinta divisionis
      senarie
      est divisa. Et quod dictum est de dictis semibrevibus intelligendum est via nature;
      via
      autem artis possunt aliter diversificari, videlicet illis que ad duodenariam pertinent
      divisionem in sursum caudam addendo, reliquis remanentibus naturaliter figuratis,
      ut infra
      ostendetur.</p>
   <p>Si autem duodecim semibreves pro tempore posite fuerint, ut hic
      inferius patet:</p>
   <p>Exemplum 21.</p>
   <p>[Marchettus, Compilatio, 189,2]</p>
   <p>tunc omnes uniformiter figurate vocantur minime et equaliter
      proferuntur; nam tunc omnes sex partes divisionis senarie sunt divise.</p>
   <p>Per artem vero possumus semibreves ad duodenariam pertinentes
      divisionem cum septem, cum octo, cum novem, cum decem, cum undecim, in
      principio, in medio et in fine locare, ipsas caudando necessario in sursum, ut infrascriptis
      figuris clarius apparebit:</p>
   <p>[Marchettus, Compilatio, 190; text: Exemplum 22. 23. 24. 25. 26.
      27.]</p>
   <p>B. De secunda divisione partium temporis perfecti scilicet quomodo ipse
      divisibiles in novem partes sint</p>
   <p>VIso de tempore perfecto quomodo oportebat ipsum primo dividi in suas
      primarias partes, ac quomodo ipse partes erant divisibilies et subdivisibilies secundum
      binariam divisionem, et non secundum ternariam, nunc restat videre quomodo partes
      temporis
      prelibati divisibilies sint secundum ternariam divisionem, ut secundum omnem diffinitionem
      ipsarum possimus invenire in cantibus mensuratis diversimodam armoniam. Ubi dicimus
      quod,
      sicut dictum est superius, tempus perfectum dividitur secundum ternariam divisionem,
      scilicet in tres semibreves, que quidem tres semibreves singulariter in alias tres
      necessario dividuntur, et sic sunt novem; que quidem novem singulariter in alias tres,
      si
      possibile esset humane voci ipsas posse proferre, in tres alias dividuntur.</p>
   <p>Quod si sint quattuor ad ipsam novenariam pertinentes, ut hic inferius
      patet:</p>
   <p>Exemplum 28.</p>
   <p>[Marchettus, Compilatio, 191,1] </p>
   <p>tunc una caudabitur necessario in sursum, et unam partem de novem
      necessario continebit; precedens vero ipsam vel sequens inmediate, si nulla ipsam
      precedat,
      duas partes de novem continebit, reliquis sua remanentibus in natura.</p>
   <p>Si autem quinque, ut hic patet inferius:</p>
   <p>Exemplum 29.</p>
   <p>[Marchettus, Compilatio, 191,2]</p>
   <p>tunc due non inmediate caudabuntur in sursum, unam de novem singulariter
      continentes, mediantibus ipsas vel perficientibus continentibus singulariter duas
      de novem,
      ultima in sua natura existente.</p>
   <p>Quod si sex, ut hic inferius patet:</p>
   <p>Exemplum 30.</p>
   <p>[Marchettus, Compilatio, 192,1]</p>
   <p>tres non inmediate caudabuntur in sursum continentes tres partes de
      novem, reliquis continentibus singulariter duas de novem.</p>
   <p>Quod si septem, ut hic inferius patet:</p>
   <p>Exemplum 31.</p>
   <p>[Marchettus, Compilatio, 192,2]</p>
   <p>tunc tres prime naturaliter figurantur et continebunt tres partes de
      novem, reliquarum vero quattuor due caudabuntur in sursum non inmediate, continentes
      duas
      partes de novem, relique vero duas de novem singulariter continebunt.</p>
   <p>Per artem vero possunt aliter figurari, ut hic patet inferius:</p>
   <p>Exemplum 32.</p>
   <p>[Marchettus, Compilatio, 192,3]</p>
   <p>Si vero octo ponuntur, ut hic inferius patet:</p>
   <p>Exemplum 33.</p>
   <p>[Marchettus, Compilatio, 192,4]</p>
   <p>tunc sex prime sex partes de novem continebunt, septima continet duas, ultima
      vero unam continebit, que necessario in sursum caudabitur.</p>
   <p>Possunt tamen aliter diversificari per artem, ut hic inferius patet
      per exemplum:</p>
   <p>Exemplum 34.</p>
   <p>[Marchettus, Compilatio, 193,1]</p>
   <p>Quod si novem, ut hic patet per exemplum:</p>
   <p>Exemplum 35.</p>
   <p>[Marchettus, Compilatio, 193,2]</p>
   <p>tunc uniformiter figurate tempus perfectum secundum divisionem
      novenariam adequabunt.</p>
   <p>III</p>
   <p>De tempore imperfecto</p>
   <p>VIso de tempore perfecto musice mensurate per nos etiam de imperfecto
      similiter est videndum.</p>
   <p>Tempus enim imperfectum musicum mensuratum est illud quod est minimum
      non in plenitudine, sed in semiplenitudine vocis. Et hanc diffinitionem sic
      probamus. Certum est enim quod sicut tempus perfectum est cui nihil deest, ita imperfectum
      est cui aliquid deest; sed certum est per diffinitionem superius probatam de tempore
      perfecto quod tempus perfectum est illud quod est minimum in plenitudine integre vocis,
      modo
      ibi declarato; oportet ergo quod tempus imperfectum, cum deficiat a perfecto, sit
      non in
      integra plenitudine vocis.</p>
   <p>Tempus autem imperfectum deficit a perfecto in tercia parte sui; quod
      sic probamus. Certum est enim quod tempus imperfectum non est tantum in quantitate
      quantum
      perfectum, quia sic non esset imperfectum; oportet ergo quod deficiat a perfecto in
      aliqua
      quantitate. Deficere autem non potest in minus quam in una parte, quia si dicas in
      dimidia,
      illa dimidia erit una, licet possit esse dimidia alterius partis.</p>
   <p>Cum igitur prime et principales partes temporis perfecti sint tres ad
      minus, ut superius dictum est, si tempus imperfectum deficiat a perfecto, non poterit
      in
      minus deficere quam in tercia parte sui; patet ergo quod tempus imperfectum de se
      et
      essentialiter solum duas partes prefecti temporis comprehendit.</p>
   <p>Tempus autem imperfectum secundum se et secundum eius totalitem et per
      omnia sic applicatur ad notas sicut perfectum et eodem modo nota trium temporum, duorum
      et
      unius reperitur loquendo de tempore imperfecto sicut et de perfecto et eodem modo
      etiam
      figurantur, et accidentia omnia quo ad pausas, puncta, caudas, et ad omnia alia accidentia
      ita se habent in cantu temporis imperfecti, sicut et perfecti. Et ratio est hec: quia
      de
      imperfectis nunquam potest esse scientia mentalis, nec etiam cognitio sensitiva, nisi per comparationem ad perfectum. Nunquam enim nec per intellectum, nec per
      sensum possemus cognoscere aliquid esse imperfectum, nisi cognosceremus quid esset
      ei
      necesse ad hoc ut esset perfectum.</p>
   <p>Dividitur enim tempus imperfectum, sua primaria divisione, in duas
      partes, que sunt equales in valore et equivalent duabus de tribus primarie divisionis
      temporis perfecti. Et ideo debent similiter figurari, ut hic inferius patet:</p>
   <p>Exemplum 36.</p>
   <p>[Marchettus, Compilatio, 195,1] </p>
   <p>et tales due vocantur semibreves maiores naturales, eo quod duabus
      maioribus perfecti temporis comparantur.</p>
   <p>Si autem ipsarum duarum caudetur una, tunc secundum Ytalicos transimus
      ad secundam divisionem ipsius temporis imperfecti que est in quattuor que vocantur
      minores
      adequantes ipsum tempus equaliter. Et tunc dicta caudata sive sit prima, sive secunda,
      tres
      partes continet ipsius, reliqua vero unam, ut hic inferius patet exemplum:</p>
   <p>Exemplum 37.</p>
   <p>[Marchettus, Compilatio, 195,2]</p>
   <p>Secundum autem modum Gallicum, eo quod ipsi dividunt secunda divisione
      tempus predictum non secundum quaternariam divisionem, sed secundum senariam,
      dicta semibrevis caudata continet quinque partes de sex, reliqua vero unam; que quidem
      partes sex minime nuncupantur.</p>
   <p>Si autem tres semibreves pro dicto tempore figurentur uniformiter, ut
      hic inferius patet:</p>
   <p>Exemplum 38.</p>
   <p>[Marchettus, Compilatio, 196]</p>
   <p>tunc secundum Ytalicum modum prime due ad secundam pertinent
      divisionem, que est in quattuor, ultima vero, eo quod finis, ad primam pertinet
      divisionem.</p>
   <p>Secundum autem modum Gallicum dicte tres semibreves sic se habent,
      quod prima unam partem prime divisionis habet, scilicet medietatem; secunda duas partes
      secunde divisionis, scilicet duas de sex, et vocatur minor; tercia vero unam partem
      continet
      de sex, et minima nuncupatur.</p>
   <p>QUESTIO. Sed posset aliquis dicere: Quomodo tres semibreves
      uniformiter figurate possunt diversimode modulari? Quia si diversimode cantari debent,
      oportet quod diversimode figurentur. Nam si diversorum diversa sunt genera, et diversorum
      cantuum debent esse diversa signa.</p>
   <p>RESPONSIO. Respondeo quod in divisione parium partium temporis
      imperfecti Gallici naturaliter constituunt sex partes quibus correspondent sex semibreves
      note uniformiter et naturaliter figurate, et talis divisio partium fit secundum ternariam
      divisionem, et non secundum binariam, licet prime partes ipsius temporis
      secundum binariam, et non secundum ternariam, sint divise. Si vero tres semibreves
      dentur,
      in quibus sex partes predicte includantur, prima continebit tres, secunda duas, tercia
      vero
      unam continebit; et dicentur maior, minor et minima. Nam Gallici ponunt imperfectiores
      partes a parte finis et non a parte principii.</p>
   <p>Et ratio que movet eos est hec: Dicunt enim quod sicut in divisione
      partium temporis perfecti perfectiores partes sumuntur a parte finis, ita in divisione
      partium temporis imperfecti perfectiores partes debent sumi a parte principii, et
      hec est
      naturalis via et rationabilis in tempore scilicet imperfecto.</p>
   <p>Ytalici vero in divisione parium partium temporis imperfecti ponunt
      quattuor semibreves uniformiter et naturaliter figuratas. Nam in talium partium divisione
      ipsi procedunt secundum binariam divisionem, et non secundum ternariam.</p>
   <p>Si vero tres semibreves naturaliter fuerint figurate, in quibus
      debeant includi quattuor partes predicte, in duabus primis ponunt duas, in ultima
      vero duas.
      Nam ipsi conantur imperfectum reducere ad perfectum, et ideo maiores partes sumunt
      a parte
      finis, sicut de tempore perfecto superius est ostensum; quare dicimus quod utraque
      procedendi via rationabilis et naturalis existit. Sufficit enim quod solum dentur
      signa in
      cantibus, per que possimus cognoscere quando notas secundum Ytalicum modum aut secundum
      Gallicum proferamus.</p>
   <p>Dicimus quod si cantus de modo Gallico cantari debeat, supra signum
      innuens imperfectionem temporis volumus quod .g. apponatur hoc modo .g. Si vero secundum
      Ytalicum modum proferri debeat cantus, tunc supra signum, idest .y. grecum, ponatur;
      que due
      littere sunt in principio nominum predictorum, scilicet Gallicorum et Ytalicorum.</p>
   <p>Si autem quattuor fuerint uniformiter figurate, tunc secundum Ytalicos
      equabiliter proferuntur, et minores vocantur, ut hic inferius patet:</p>
   <p>Exemplum 39.</p>
   <p>[Marchettus, Compilatio, 198,1]</p>
   <p>Secundum autem Gallicos prima dicitur minor, cum secunda que dicitur
      minima faciens mediatatem temporis, tercia minor cum quarta que minima est faciens
      aliam
      medietatem.</p>
   <p>Si vero quinque fuerint uniformiter figurate, tunc secundum Ytalicos
      due prime duas partes de octo continent, reliquis continentibus de quattuor singulariter
      solum unam, ut hic inferius patet per exemplum:</p>
   <p>Exemplum 40.</p>
   <p>[Marchettus, Compilatio, 198,2]</p>
   <p>Secundum autem Gallicos tres prime tres partes continent de sex,
      quarta duas, ultima vero unam.</p>
   <p>Si vero sex fuerint uniformiter figurate, tunc secundum Ytalicos
      quattuor prime quattuor partes continent de octo, reliquis continentibus de quattuor
      singulariter solum unam, ut hic patet:</p>
   <p>Exemplum 41.</p>
   <p>[Marchettus, Compilatio, 198,3]</p>
   <p>Secundum autem Gallicos omnes sex vocantur minime et equaliter
      proferuntur.</p>
   <p>Si autem septem, secundum Ytalicos tunc sex prime sex partes de octo
      continent, ultima, eo quod finis, continet duas, ut hic inferius patet:</p>
   <p>Exemplum 42.</p>
   <p>[Marchettus, Compilatio, 199,1]</p>
   <p>Gallici autem non transeunt ultra sex, licet possent, ut in opere
      nostro mensurate musice alibi est tractatum.</p>
   <p>Si vero octo fuerint, tunc omnes minime secundum Ytalicos equaliter
      proferuntur, ut hic inferius patet:</p>
   <p>Exemplum 43.</p>
   <p>[Marchettus, Compilatio, 199,2]</p>
   <p>Possunt tamen et in modo Gallico et in modo Ytalico semibreves
      superius dicte aliter diversificari per artem, ut infrascriptis figuris clarius
      apparebit:</p>
   <p>[Marchettus, Compilatio, 199,3; text: Exemplum 44. 45.] </p>
   <p>[Marchettus, Compilatio, 200; text: Exemplum 46. 47. 48. 49. 50. 51. 52.]</p>
   <p>IV</p>
   <p>De figuris compositis seu ligatis</p>
   <p>DIcto de figuris simplicibus tam longis quam brevibus quam etiam
      semibrevibus, dicendum est de compositis seu ligatis, quod idem est.</p>
   <p>Ubi sciendum est primo quod ligatura est coniunctio figurarum
      simplicium per tractus debitos ordinata.</p>
   <p>Ligaturarum enim alia ascendens et alia descendens: ascendens dicitur
      illa cuius secundus punctus altior est primo, ut hic inferius patet:</p>
   <p>Exemplum 53.</p>
   <p>[Marchettus, Compilatio, 201,1]</p>
   <p>Descendens dicitur illa cuius primus punctus altior est secundo, ut
      hic inferius patet:</p>
   <p>Exemplum 54.</p>
   <p>[Marchettus, Compilatio, 201,2]</p>
   <p>Sed quia a parte principii, medii, sive finis ligaturarum sumuntur
      longe, breves et semibreves, idcirco que ligature dicant longitudinem, brevitatem et semibrevitatem videre oportet. Ubi dicimus quod, si prima nota ligature
      ascendentis careat omni tractu, brevis est, ut hic inferius patet:</p>
   <p>Exemplum 55.</p>
   <p>[Marchettus, Compilatio, 202,1] </p>
   <p>Si autem habeat tractum in parte dextra descendentem, longa dicitur,
      ut hic inferius patet:</p>
   <p>Exemplum 56.</p>
   <p>[Marchettus, Compilatio, 202,2]</p>
   <p>Si vero tractum habeat in sinistra parte in sursum, semibrevis
      dicetur, ut hic inferius patet:</p>
   <p>Exemplum 57.</p>
   <p>[Marchettus, Compilatio, 202,3]</p>
   <p>Si autem prima nota ligature descendentis careat omni tractu, longa
      dicetur, ut hic inferius patet:</p>
   <p>Exemplum 58.</p>
   <p>[Marchettus, Compilatio, 202,4]</p>
   <p>Si vero tractum habeat in parte sinistra descendentem, brevis dicetur, ut hic
      inferius patet:</p>
   <p>Exemplum 59.</p>
   <p>[Marchettus, Compilatio, 203,1]</p>
   <p>Si vero in sinistra in sursum, semibrevis dicetur, ut hic inferius
      patet:</p>
   <p>Exemplum 60.</p>
   <p>[Marchettus, Compilatio, 203,2]</p>
   <p>Item omnis nota que directe ponitur supra penultimam, longa dicetur,
      ut hic inferius patet:</p>
   <p>Exemplum 61.</p>
   <p>[Marchettus, Compilatio, 203,3]</p>
   <p>Que autem indirecte ponitur, brevis dicetur, ut hic inferius
      patet:</p>
   <p>Exemplum 62.</p>
   <p>[Marchettus, Compilatio, 203,4]</p>
   <p>nisi forte eidem adderetur cauda in latere dextro, et tunc dicetur plica
      longa, ut hic inferius patet:</p>
   <p>Exemplum 63.</p>
   <p>[Marchettus, Compilatio, 204,1]</p>
   <p>Omnis ultima nota quadrata in fine descendentis ligature, longa
      dicetur, ut hic inferius patet:</p>
   <p>Exemplum 64.</p>
   <p>[Marchettus, Compilatio, 204,2]</p>
   <p>tractu vero obliquo, brevis dicetur, ut hic inferius patet:</p>
   <p>Exemplum 65.</p>
   <p>[Marchettus, Compilatio, 204,3]</p>
   <p>Omnes vero medie breves dicuntur, ut hic inferius patet:</p>
   <p>Exemplum 66.</p>
   <p>[Marchettus, Compilatio, 204,4]</p>
   <p>Quare autem sit istud de dictis longis, brevibus et semibrevibus in hoc
      opusculo rationem ponere non curamus, quia ab omnibus cantoribus hoc universaliter
      observatur. In alio enim opere nostro musice mensurate rationem assignavimus
      predictorum.</p>
</div>
</main>

</body>
</html>

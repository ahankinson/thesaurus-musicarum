<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Opusculum de monochordo</p>
   <p>[A in marg.] Incipit Opusculum valde singulare et rarum noviter cum
      magna diligentia collectum tractans de octo nota dignis usibus sive utilitatibus instrumenti
      musici dicti monochordum, quod per quemdam communis utilitatis ecclesiasticae zelatorem
      fideliter est renovatum et ad pristinum usum iam aliqualiter perductum et in dies
      adhuc
      amplius perducendum.</p>
   <p>[B in marg.] Cum, ut quidam sapiens ait, non minus dedecus sit in Dei
      ecclesia cantum ignorare quam litteras, magni damni hoc mihi visum est, quod primitium
      illud
      et perutile instrumentum musicum dictum monochordum adeo ab usu recessit, ut in multis
      annis
      ante eam renovationem, de qua mox infra sequitur, vix umquam ab aliquo in nostris
      terris
      visum fuerit, cum tamen ipsum prae cunctis aliis musicis instrumentis plurimum valeat
      ad
      cantum choralem tam docendum quam discendum et ad quam plura alia eundem cantum
      concernentia, de quibus infra dicetur. Nec dubitare volo, quin si mansisset in communi
      usu,
      sicut olim erat, plura milia sacerdotum aliquid reputatione dignum de arte musica
      scirent,
      qui aliunde mere usuales tales quales effecti sunt nihil vel parumper de arte
      sentientes.</p>
   <p>[C in marg.] Dolens igitur ego de tanto damno laborem impendi pro
      renovatione eiusdem monochordi ad communem profectum ecclesiasticum. Ut autem huiusmodi
      labor meus pluribus cedat ad commodum et utilitatem, dignum duxi omnes occurrentes
      utilitates seu utiles usus eiusdem monochordi simul annotare et conscribere, ut omnes,
      ad
      quorum manus pervenerint, amplius moveantur ad comparandum sibi vel suis ipsum monochordum,
      quod tamen parvi pretii est, immo minoris quam unum commune minus pretiosum clavichordium,
      ut sic, quod prius in damnum multorum diu latuit tamquam incognitum, per eius nunc
      renovati
      multiplicationem et subsequentem haud dubium communem agnitionem plurimis cedat in
      profectum, et eo amplius, quo hos sequentes utiles eius usus per hoc praesens scriptum
      plenius cognoverint.</p>
   <p>[D in marg.] Quoniam et ego nimirum permotus fui ad eius renovationem, dum in
      famosis libris tam utiles eius usus omnium acceptione dignos invenirem, immo inquietum
      fuit
      cor meum quousque ipsum renovarem, ut huiusmodi eius usibus citius gaudere possem
      in me
      nedum, sed et in aliis, quos eius usus de variis peritorum musicorum libris non sine
      gravi
      labore conquisivi et in hanc collecturam comportavi, hos hic narraturus planioribus
      et
      clarioribus quibus potero verbis propter simpliciores quosque, quibus tamquam magis
      indigentibus in hoc sive per hoc prodesse curavi.</p>
   <p>[E in marg.] Ut autem praedictus communis profectus ecclesiasticus
      verisimilius ex praesenti proveniat et sequatur collectura, ipsam ad communem multorum
      notitiam etiam in brevi tempore, quantum in me est, fideliter disponam pervenire medio
      valde
      apto et convenienti favente altissimo, qui nimirum uniuscuiusque laborem tanto gratantius
      approbat tantoque in mercede copiosius reconpensat, quanto hunc non tantum in proprii
      actoris commodum, verum etiam in multorum aliorum utilitatem communem prospexerit
      esse
      factum. Ipso ergo annuente ut facilius et citius plurimis haec collectura communicari
      possit, procurabo modis omnibus eam per artem impressoriam librorum ad magnam numerositatem
      multiplicari, ut et pro multis possit sufficere et ego quoque celerius ad plurima
      loca
      valeam transmittere eis praesertim personis, de quibus specialem gero fiduciam, quod
      ipsam
      non negligant longe lateque communicare.</p>
   <p>[F in marg.] Quomodo autem vel quare ipsum monochordum ob chordae suae
      unitatem, a qua etiam nomen est sortitum, ad omnes dicendos utiles usus longe plus
      valeat
      praesertim incipientibus quam quodcumque aliorum instrumentorum musicalium plures
      chordas
      habentium, facile patet omnibus, qui talium instrumentorum multas chordas habentium
      considerare norunt instabilitatem. Nullum enim eorum est, quin, si iam optime concordatum
      de
      loco frigido ad calidum vel econtra portetur, mox concordare cessabit, ut opus sit
      iterum de
      novo concordare, prout manifeste cernitur tempore hiemali. Sic ergo non potest alicuius
      talium sonus incipientes in omnibus dicendis usibus tam infallibiliter dirigere sicut
      ipsum
      monochordum, quod ob chordae suae unitatem nulla concordatione indiget et
      propter divisionis sive mensurae omnimodam certitudinem semper aeque perfecte sonans
      fallere
      omnino non potest, qualitercumque et de loco frigido in calidum vel econtra
      transportetur.</p>
   <p>[G in marg.] Insuper ipsum quoad sonum suum voci cuiuscumque eius
      directione proficere cupientis, sive iuvenis sive senis, sive gracilem sive grossam
      vocem
      habentis, prae cunctis aliis musicis instrumentis facilius et citius, immo sub morula
      unius
      Ave Maria poterit adaptari, ut proficienti facilius sit et commodius sonum eius imitari.
      Solo enim modico motu illius clavi ferrei, cui chorda in fine est affixa et circumligata,
      statim voci proficere volentis totum adaptatur, dum scilicet pro gracili voce aliquantulum
      plus tenditur vel pro grossa modicum remittitur sive laxatur ipsa chorda, quare nimirum
      ad
      mox dicendos utiles usus citius plus et efficacius poterit prodesse.</p>
   <p>[H in marg.] Non ergo sine rationabili causa a peritissimis musicis est
      hoc laboriosissime adinventum, ut una tantum chorda omnium clavium vel vocum musicalium
      sonum regularissime distinctum infallibiliter reddere deberet in monochordo. Licet
      enim
      monstrarent ipsas musicas voces dictis, scriptis, et picturis, nondum tamen suffecit
      eis,
      donec facerent monochordum, per quod eis norma fieret certissima vocum. Hinc ait Guido
      in
      suo Micrologo: Quia ipsas voces, quae huius artis prima sunt fundamenta, in monochordo
      melius intuemur, quomodo eas ibidem ars naturam imitata discreverit, videamus. Cuius
      quidem
      monochordi nunc enumerare volo utilitates seu utiles usus nota dignos meliori quo
      potuero
      ordine.</p>
   <p>[I in marg.] Primo valet ad hoc, ut per ipsum qui in cantu informari
      cupiunt prius probentur, si cito vel tarde, faciliter aut difficulter vel forte vix
      aut
      omnino non sint informabiles, praesertim illi, qui sic volunt instrui, ut non solum
      ea, quae
      dicuntur, intelligant et inde loqui sciant, sed etiam post breve tempus in effectu
      melius
      quam prius cantare valeant. Qui ita prius veniunt probandi, ut se a monochordo avertentes
      et
      dorsa ei praebentes, minime quoque aspicientes iubeantur diligenter advertere vocemque
      suam
      plene concordare cum sono illo, quem singulae tangendae claves reddiderint. Tactis
      itaque a
      directore, praeceptore, sive informatore hinc inde clavibus successive, iam superius,
      iam
      inferius, iam in medio sine ullo ordine, quicumque talium probandorum totiens quotiens
      cum
      sono tactae clavis perfecte concordaverit, indubie informabilis est, etiamsi aliunde
      tardioris esset ingenii. Verum qui ad illud faciendum habilior et celerior
      repertus fuerit, citius informari posse non dubitatur, et maxime si etiam chordam
      imitari
      poterit in personando ipsas proportiones in cantu simplici reperibiles, id est omnes
      ascensiones et descensiones inter .ut. et suum la factibiles tam magnas quam parvas.</p>
   <p>[K in marg.] Qui vero talium probandorum a sono tactarum clavium saepe
      discordaverit et se etiam ammonitus a praeceptore emendare non noverit quasi non intelligens
      se discordare, hunc quasi naturalem inmusicum vel paene talem nemo docere praesumat,
      quia
      stulto labore se et alium gravaret. Nec tali inepto monochordum prodesset, quia, cum
      ipsius
      sonum imitari non posset, ad eius directionem omnino inutilis et inidoneus existeret.
      Tales
      ego bene reperi, inter eos etiam, quibus imminet onus cotidie in choro cantandi.</p>
   <p>[L in marg.] Secundo ad hoc plurimum valet ipsum monochordum, ut cantus
      choralis per ipsum celerius, melius, ac facilius et doceatur ab informatoribus et
      discatur a
      scolaribus sive auditoribus. Informatores enim multa, quae sine ipso difficulter possent
      ad
      aerem loquendo explanare, per ipsum longe facilius poterunt ad sensum declarare, ut
      infra
      mox plenius dicetur. Et per consequens informandi, qui aliquantae capacitatis fuerint,
      haud
      dubium melius et facilius ea, quae sic ad sensum declarantur, capere possunt et intelligere.
      Nam in ipso monochordo omnes musicalium clavium habitudines, diversitates, distinctiones,
      et
      ad invicem variae proportiones oculis clare videntur, et nihilominus ipsae musicae
      voces
      sive soni easdem repraesentantes omnesque earum varietates infallibiliter etiam auditu
      percipiuntur, ut infra plenius habebitur in sequenti utilitate circa finem, cum itaque
      hi
      duo sensus exteriores, visus scilicet et auditus, maxime ad doctrinam conferant, quomodo
      auditores instruendi cuncta dicenda hoc modo et medio, scilicet per monochordum docendo,
      non
      melius et facilius caperent quam aliunde sine eo. Ex ostensione enim facti quaedam
      melius
      percipiuntur quam elocutione, ut habetur Extra De donationibus, capitulo Apostolicae,
      versu
      finali.</p>
   <p>Ad propositum ergo rem referam, quae mihi accidit infra paucos annos:
      Venit ad me quidam doctor in musica prae multis aliis peritus, qui in illa aliquando
      docendo
      non parvam pecuniam acquisivit. Hic mihi fatebatur, quod certa quaedam puncta in libris
      musicorum legisset saepissime, quae tamen numquam potuerit intelligere. Rogavitque
      parvitatem meam, quatenus, quia monochordum haberem, eadem in illo
      instrumento sibi vellem, in quantum possem, ad oculum ostendendo declarare. Quod cum
      ad vota
      eius statim sine ulla facerem difficultate, ipse subridens propter facilitatem ait:
      Quis
      iuvenis duodecim annorum haec non caperet sic ostendendo ad oculum in instrumento!
      Sed
      revera prius haec utique non intellexeram, nimirum quia monochordum, per quod haec
      tam
      facile clarescunt ad sensum, antea numquam videbam.</p>
   <p>[M in marg.] Tertia monochordi utilitas, quae quasi correlarie sequitur
      ex illa secunda iam dicta, est haec, quod valet ad omnimodam informandorum certificationem,
      quae utique eis multum grata erit et utilis. Nam licet oporteat addiscentes credere,
      possent
      tamen saepe nonnulli haesitare, si ea, quae eis ab informatoribus ad aerem dicuntur,
      per
      omnia ita se haberent, maxime ex eo, cum his temporibus plerique praesumant docere,
      quae
      ipsi necdum plene didicerant, et praesertim in hoc communi negotio cantus choralis,
      in quo
      nedum rectores scolarium, sed etiam eorum scolarii succentores vel sublectores paene
      omnes
      aliquid praesumunt, saepe tamen sicut caeci de coloribus loquentes nimirum propter
      carentiam
      monochordi. Ad reddendum ergo ipsos instruendos omnino certos de habitudine nedum
      sex vocum
      musicalium, sed et de omni diversitate proportionum inter eas reperibilium et de
      quibuscumque in hac re discendis et docendis, adhibendum est monochordum, per quod
      ob suae
      mensurae infallibilitatem efficaciter quae bene dicta fuerint probari possunt per
      ostensionem ad oculum, quae satis valida est probatio; nam, ut habetur Institutionibus,
      De
      gradibus, versu Agnationis, et XXVII., quaestione I., Nec aliqua, probatio ad oculum
      alias
      vincit subaudi probationes.</p>
   <p>[N in marg.] Haec itaque probatio in praesenti negotio non parvae
      utilitatis est ad praedictam instruendorum certificationem. Quis enim sine ea facile
      crederet alicui dicenti de illa tamen notabili diversitate semitonii et toni, semiditoni
      et
      ditoni, diatesseron et tritoni, ac de duplici distantia toni ad semitonium, ditoni
      quoque ad
      tonum signanter in sono, et sic de aliis multis? Posset enim ob causam praetactam
      nonnumquam
      ab instruendis putari, quod is, qui eos informare praesumeret, pro libito suo, sicut
      vellet,
      cantaret vel forte, ut minus eruditus non satis certus esset vel in voce defectuosus
      aut
      dissonus. Nec facile voce transeunte posset quis vinci ad credendum sicut per monochordum,
      ubi idem saepius repeti potest in eisdem clavibus et sufficientissime
      examinari pro habenda certitudine et evidentia, ad quam semper plurimum cooperatur
      illa ad
      oculum ostensibilis varia lignearum clavium distantia intra scilicet ipsum monochordum
      iuxta
      ipsarum musicalium proportionum varietatem, ita quod unum alteri alludit pertinentissime.
      Et
      res ipsa in se omnino est certa propter illius instrumenti perfectionem.</p>
   <p>[O in marg.] Quare dominus Odo in hac arte peritissimus in suo Dialogo
      dicit, quod melius et certius a chorda ipsius monochordi discitur quam ab homine,
      subdens
      ibidem, qua ratione fieri possit, ut melius doceat chorda quam homo: Nam homo cantat,
      prout
      voluerit vel potuerit, ut nimirum fallere possit, sed chorda in ipso monochordo est
      distincta tali arte per litteras sive claves a sapientissimis magistris, ut non possit
      mentiri vel fallere, cum diligenter fuerit observata. Hinc ait quidam notabilis in
      tractatu
      suo De musica, quod omnes priores et antiqui musici monochordum posuerunt resonantes
      in eo
      ipsas musicas voces. Licet ergo monstrarent eas variis modis, dictis scilicet, scriptis,
      et
      picturis, ut etiam supra dictum est, nondum tamen suffecit eis, donec facerent monochordum,
      per quod eis norma fieret certissima vocum. Ecce certitudinem et certificationem,
      de qua est
      haec tertia utilitas.</p>
   <p>[P in marg.] Quarta utilitas respicit informandorum celerem
      exercitationem. Valet enim plurimum scolaribus ad musicam aspirantibus hoc modo, ut
      cum eis
      adhibetur monochordum, post paucas auditas lectiones sive informationes et praesertim
      de usu
      eius factas quidquid pro sui exercitatione de cantionibus quibuscumque voluerint addiscere,
      ipso eius sono duce ad id citius et facilius pertingant. Hinc ait dominus Odo in suo
      Dialogo
      in persona magistri ad discipulum: Pone ante oculos tuos litteras monochordi, sicut
      discurrunt per eas cantilenae, et si non plene cognoscis vim ipsarum litterarum vocumque
      suarum, percutiens chordam secundum easdem litteras mirifice audies et cognosces ab
      ignorante magistro. Subdit: Ecce mirabilem magistrum, qui a te factus te doceat et
      te docens
      ipse nil sapiat. Haec ille.</p>
   <p>[Q in marg.] Quin immo haec exercitatio incipientium per monochordum
      tam utilis est et efficax, quod dominus Guido abbas in suo Micrologo dicit de pueris,
      quos
      ipse per monochordum informavit et exercitavit, quod quidam eorum imitatione chordae
      et
      notarum eius usu exercitati ante unius mensis spatium sic perficiebantur, ut invisos
      et
      inauditos prius cantus ita primo intuitu indubitanter cantarent, ut maximum plurimis
      per hoc
      spectaculum praeberetur.</p>
   <p>[R in marg.] Qui autem iam dicto modo per monochordum se exercitare voluerit,
      ipsum cum aliquo cantuali libro frequenter penes se ad manum habeat per spatium unius
      mensis
      aut breviori tempore, si multum capax fuerit, cotidie pluribus vicibus eo utendo diligenter
      sine taedio eo modo, ut sequitur hic infra post pauca. Primum tamen, si alicui opus
      fuerit,
      ascensus et descensus illos, qui in sex notis sine mutatione decurrentes communiter
      ipsis
      incipientibus primo proponi solent, per monochordum bene et sufficienter addiscat.
      Similiter
      et proportiones illas, quae in uno simplici cantu sunt reperibiles, imitatione chordae
      saepe
      frequentando perfecte per omnia apprehendat se in eis sufficientissime habituando,
      ita ut
      sine monochordo eas iam infallibiliter cantare sciat. Et inter haec ad maiorem securitatem
      etiam de vocis rectitudine se probet vel a praeceptore suo probari faciat modo illo,
      de quo
      infra in septima utilitate dicetur, ut sciatur, si a vitio dissonantiae omnino sit
      alienus
      vel non. Quod si non, temptandum est remedium adhibere proposse, ut ibidem dicetur.</p>
   <p>[S in marg.] Cognita autem iam vocis rectitudine secure se hoc modo
      exercitet, quod quidquid pro sui habilitatione cantare voluerit, primum in monochordo
      incipiat tangendo scilicet clavem hanc, in qua cantus ille in libro initium sumit,
      concordando vocem suam cum sono illo, quem haec clavis chordam tangendo causaverit.
      Sicque
      incipiens dimisso nunc monochordo cantet per unam pausam vel rigam iamque mox huiusmodi
      clavem in monochordo tangat, in qua in libro dimiserat, probans si iam iterum vox
      sua cum
      sono clavis concordet. Quod si, sic iterum usque ad aliam pausam vel alterius rigae
      finem
      cantet similiter in fine probando concordiam, et sic de aliis consequenter usque ad
      finem
      continuando, nisi forte intra aliquam pausam vel rigam propter alicuius proportionis
      raritatem aut difficultatem per tactum clavium correspondentium se certificare voluerit,
      quod facere poterit, quotiens et ubicumque sibi opus esse videtur. Si autem aliquando
      invenerit in fine pausae vel rigae se discordare a sono clavis correspondentis, signum
      est,
      quod intra hanc rigam, pausam, vel particulam cantici errorem aliquem commisit plus
      vel
      minus debito alicubi ascendendo vel descendendo. A principio ergo huius dumtaxat rigae,
      pausae, vel particulae reincipiens illam totam cantet de nota ad notam continue tangens
      correspondenter claves monochordi, sic tamen, quod vox sua sonum clavium paulisper
      praecedat, et sic statim sentiet, ubi erraverit. Ibi ergo moram faciens id,
      in quo erratum fuit, iterum atque iterum cantet considerans inter haec erroris causam,
      ut
      sic per hoc in posterum cautiorem se reddat, ne consimilis error amplius sibi contingat.
      Ex
      hoc haud dubium in brevi sentiet fructum.</p>
   <p>[T in marg.] Quinto valet ad hoc ipsum monochordum, ut cantus, de quo
      dubitatur verusne sit an falsus, id est correctus vel incorrectus, in eo probetur.
      Ad quod
      hoc instrumentum utique perutile dinoscitur, sicut ego ipse probavi in quodam iuvene,
      qui a
      me modico tempore, immo vix per octo horas in musica instructus, et signanter de usu
      monochordi, cantum quemdam non minimae difficultatis in septem ad minus locis defectuosum,
      quem prius numquam viderat, in parva temporis morula directione monochordi ita bene
      et plene
      correxit, ut hoc pluribus sacerdotibus aspicientibus, qui propter videre monochordum
      convenerant, spectaculum praeberet non minimum. Et non dubito, quin quisque iuvenis
      ingeniosus modicum sciens de cantu post instructionem de usu monochordi, quae infra
      unum
      diem sufficienter fieri posset, talem vel consimilem correctionem facile etiam facere
      possit. Non enim patitur illud instrumentum ipsum, qui eo uti novit, in hoc errare,
      nec
      poterit incorrectio cantus latere, quin eam prodat. Et loquor notanter de notabili
      et non
      toleranda incorrectione, verbi gratia ut exemplariter loquar. Si etenim nonnumquam
      ex vitio
      scriptorum cantus minus bene positus esset vel quoad eius lineas et spatia, in quibus
      merito
      cursum suum habere debet, vel quoad claves illas, quae communiter in libris cantualibus
      poni
      consueverunt, vel quoad earundem clavium transpositionem, quam aliquando ex necessitate
      fieri oportet propter linearum paucitatem, vel quoad clavium impedimentalium, id est
      b-mollium et [sqb]-durorum superfluam nonnumquam positionem vel reprehensibilem eorundem
      omissionem, et sic de aliis: quidquid in his erroris esset commissum, statim deprehenditur
      per monochordum et ex consequenti per ipsum facile emendari poterit, sicut in effectu
      ostendere et probare vellem cum ingeniosis iuvenibus, quos post instructionem de usu
      monochordi id facere posse numquam dubitabo. Et ego ipse, quando de alicuius cantus
      correctione ullum habeo dubium, mox ad monochordum recurro pro eius, si opus fuerit,
      correctione vel saltem pro mea certificatione, an per omnia correctus existat, quod
      valde
      cito fieri poterit.</p>
   <p>[V in marg.] Sexto etiam plurimum valet contra quorundam protervorum et
      insulsorum rebellionem. Sunt enim nonnulli clerici, qui hanc artem scilicet cantandi
      neque
      sciunt neque scire curant et, quod gravius est, scientes fugiunt et abhorrent. Quodsi
      aliquando, ut fit, aliquis in musica imbutus eos de cantu, quem non recte vel
      inepte canunt, arguat, etiam quantumcumque discrete, mox irati impudenter obstrepunt
      et
      veritati acquiescere nolunt suumque errorem summo conamine defendunt. Ad horum itaque
      obstinationem pulchre sine verborum conflictu confutandam adhibendum est monochordum,
      ut qui
      verbis musici credere nolunt, soni ipsius instrumenti attestatione vincantur. Sic
      enim mox
      eorum error sensibiliter deprehenditur et tam evidenter convincitur, ut nullum subesse
      possit defensionis remedium, quia, ut praedictum est, fallere non potest hoc instrumentum,
      cum, ut debet, factum fuerit.</p>
   <p>[X in marg.] Septimo valet etiam ad mox probandam et convincendam
      qualemcumque ascensivam vel descensivam vocis dissonantiam et econtra ad plenam vocis
      rectitudinem probandam evidentissime et infallibiliter, quod cito fieri poterit per
      unius
      bene iam sciti cantici aliquantae longitudinis plenam sive integram decantationem,
      sic tamen
      signanter, quod solum prima et ultima eius notae sive voces in monochordo tangantur
      correspondenter iuxta exigentiam, ubi in fine cantici iam ultimam eius notam tangendo
      in
      instrumento adhuc durante cantantis sono mox veritas rei patebit omnibus audientibus,
      qui
      saltem rectum de hoc habere norunt iudicium, quod addo ad excludendum illos ineptos
      et
      inmusicos, de quibus in fine primae utilitatis dictum est.</p>
   <p>[Y in marg.] Et si quis forte dissonam vocem habere compertus fuerit,
      valet nihilominus instrumentum illud ad ipsum a tali dissonantia paulatim compescendum,
      si
      tamen non omnino ineptus et inmusicus, sed sic dispositus fuerit, ut ille eius defectus
      remediabilis existat, sicut in multis veraciter remediabilis compertus est, prout
      saepe
      docuit ipsa experientia. Talis ergo hoc modo utatur monochordo, quod pro sui emendatione
      et
      refrenatione qualiacumque cantica notanter bene scita cantare volens semper primo
      clavem
      illam monochordi, in qua canenda cantio initium sumit, tangat et iuxta sonum eius
      cantare
      incipiat et continuando decantationem sine monochordo semper post quinque vel sex
      verba
      cantici voce sua adhuc durante mox clavem, in qua tunc est in libro, tangens in instrumento
      diligenter probet et consideret, si vox sua omnino perfecte consonet ipsi sono clavis
      instrumenti. Quodsi nonnumquam vel forte saepius discordet, considerare debet attentius,
      si
      eadem sua vox a monochordi sono sursum vel deorsum, id est ascendendo vel descendendo
      declinaverit sive deviaverit. Quo sibi cognito, ut facile fit, si tamen aliquantae
      industriae fuerit, praesertim in hac re, diligentius postea vocem suam
      observet et huiusmodi suum absonum ascensum vel descensum omni quo potest studio praecaveat,
      sibi resistat seque refrenet et proposse cohibeat, etiam ipsas notas eo minus protrahendo,
      quod omnino fieri convenit in principio illius laboris. Et huiusmodi conatum suum
      aliquanto
      tempore continuet cum omni diligentia sibi possibili, et sentiet in brevi, si tamen
      defectus
      ille quomodolibet per huiusmodi propriam eius diligentiam remediabilis fuerit, quod
      continue
      in eo minuetur et deficiet.</p>
   <p>[Z in marg.] Si quis vero sic dispositus fuerit, quod huiusmodi, quae
      iam dicta sunt, circa suum defectum minus bene considerare noverit et ad hunc modum
      remediationis per propriam diligentiam per consequens insufficiens et inidoneus fuerit,
      sicut nonnumquam aliquis invenitur, immo plerumque huic subvenire debet diligentia
      sui
      praeceptoris et informatoris, quae et semper tutior est et longe efficacior ad huius
      defectus remediationem, si tamen ipse, qui informator esse praesumpserit, modum remediandi
      bene sciverit et fideliter cum eo laborare voluerit, ita scilicet et hoc modo, ut
      ipse
      informator huiusmodi defectum habenti in cantando primo suae vocis directum quandoque
      adhibeat suffragium et secundo ipsius monochordi non omittat ministerium, tertio quoque
      sibi
      det verbale ac reale signum aliquod ammonitorium, quod senserit ad id magis aptum
      et
      operatorium, ut sic sit funiculus triplex ad retrahendum. Et quodcumque horum plus
      ceteris
      proficere invenitur, studiosius frequentetur. Quae etiam duo ex eis simul iuncta plus
      efficere poterunt, simul fieri non omittantur, ut tam odibilis defectus modis omnibus
      remediari temptetur, si saltem persona defectum illum habens sit vel fieri velit
      ecclesiastica, ut postea in choro prodesse possit non obesse.</p>
   <p>[Z in marg.] Quodsi informator eius huiusmodi, quae dicta sunt, vel non
      sciat vel non velit facere, potius ad alium recurrendum esset informatorem pro remediatione,
      quia valde contrariatur ille defectus primo et praecipuo inter omnia illa, quae ad
      bene
      cantandum cantum choralem requiruntur, quod est concordia; nam ab aliarum vocum rectitudine
      discrepat et discordat, qui in voce dissonus extat. Quin immo totum, quod ab aliis
      cantando
      bene agitur, ipse perturbat, et tanto amplius, quo ille eius defectus notabilior fuerit,
      ut
      non immerito omnimodum silentium ei imponeretur in choro, quousque sibi sufficienter
      provideret de remedio. Non enim facile est in ecclesia sustinendum, quod divini cultus
      quomodolibet esse noscitur perturbatum, ut patet in capite Decet domum
      Domini, De immunitate ecclesiarum, Libro VI., ยง Nullus, versu Sint postremo. Et in
      veritate
      saepe sic compatiebar super illo defectu, quod optabam tales personas, quae eum notabilem
      habuerunt, vel omnino tacere vel alienas fieri a choro.</p>
   <p>[C rev. in marg.] Octavo valet etiam plurimum ipsum monochordum ad
      correctionem et concordationem communem librorum cantualium quarumcumque ecclesiarum,
      quibuscumque personis haec facienda committatur. Nam quia, ut in quinta utilitate
      praetactum
      est, ad probationem cantuum, de quorum correctione dubitatur, adeo valet, quomodo
      non valde
      deserviret ad hoc opus iam dictum, immo cum ipso plus una die quam aliunde in pluribus
      fieri
      poterit, nimirum quia in dubiis mox faceret certificationem et plurimas contentiones
      inter
      collaborantes praecaveret. Quia ad huiusmodi opus communiter tales personae deputantur,
      quae
      prae ceteris in hac re plus scire aestimantur, quarum haud dubium quaelibet vult videri
      aliquid scire, et frequenter ac saepius, ut in huiusmodi negotio bene compertum est,
      inter
      eas surgeret contentio temporis non parum inutiliter deductiva, dum non adhiberetur
      monochordum illo hoc isto aliud volentibus et iudicantibus. Habito autem ad manum
      monochordo, facile cessabit omnis talis contentio, ut sufficienter patet ex sexta
      utilitate
      praemissa.</p>
   <p>[AA in marg.] Et tantum sit dictum de illis octo huius instrumenti
      utilitatibus per ordinem nunc expeditis, quarum quidem ordo ille, qui in littera est
      servatus, mihi visus est optimus hac ratione. Nam utique primo merito debet in musica
      imbuendus praevie probari de capacitate, ne inaniter aliquis labor secum attemptetur.
      Tunc
      secundo, si capax et aptus invenitur, debet facilius et citius quo fieri potest informari.
      Tertio intra huiusmodi informationem debet continue per hoc infallibile instrumentum
      de
      discendis sufficienter certificari. Quarto informatione iam aliqualiter facta cum
      hac
      adiuncta certificatione debet celerius quo fieri potest in cantando exercitari, cum
      in hac
      re praecipue requiratur exercitatio. Quinto, ne incontinue se exercitando possit propter
      cantuum hinc inde incorrectionem aliquando in errorem duci, debet incorrectionem posse
      deprehendere et hanc etiam emendare. Sexto etiam inter haec debet repugnantes nonnumquam
      veritati posse confutare, ne eum valeant a recta via revocare et insuper. Septimo
      debet
      etiam defectum dissonantiae posse deprehendere et remediare vel ad minus per suum
      informatorem huiusmodi in se fieri patienter sustinere. Octavo et ultimo nunc instructus
      et
      habituatus debet merito prae aliis, si opus fuerit, ad communem librorum cantualium
      correctionem posse utiliter et expedite cooperari et iuvare.</p>
   <p>Ad quae omnia, quia monochordum plurimum valere compertum est, debet
      merito in cantu imbuendis adhiberi et idcirco etiam ab omnibus, quibus praesens collectura
      in dies innotescet, maioris reputationis haberi.</p>
   <p>[BB in marg.] His itaque satis notabilibus monochordi utilitatibus attentis
      valde desidero, quod ad communem profectum ecclesiasticum ipsum ad pristinum sic redeat
      usum, quod non minus, immo magis per loca in dies inveniatur quam ipsum clavichordium,
      quod
      et ego procurare non negligam in dies domino annuente. Vellem etiam, quod in singulis
      scolis
      particularibus haberetur bonum et perfectum monochordum ad instructionem scolarium
      in cantu
      per huiusmodi instrumentum ad hoc tam efficacissimum. Hoc haud dubium fructum magnum
      faceret, ita quod ad multa milia ipsi scolares per successum temporum in cantu redderentur
      peritiores. Et sic in futurum non invenirentur tot ecclesiasticae personae tam ignarae
      in
      illa re, quam in cotidiano usu debent habere. Sic quoque in magna parte auferretur
      de
      ecclesia hoc dedecus, de quo in huius collecturae exordio habita fuit mentio. Cuius
      ablationis talismodi dedecoris ego esse cupio causa et occasio per ibidem commemoratam
      monochordi renovationem et in dies fideliter procurandam multiplicationem.</p>
   <p>[CC in marg.] Si quis vero his hic positis eius utilitatibus permotus
      monochordum habere desiderabit, ut eius in hoc facilius impleatur desiderium, hoc
      sibi do
      directum consilium, ut vel ad Spiram, si tamen non nimis a se distet, recursum habeat,
      ubi
      habitat quidam laicus, qui clavichordia et alia musicalia facere consuevit, -- hic
      a me
      instructus optime scit facere monochorda omnibus ad faciendum semper paratus existens
      --,
      vel si locus iam dictus ab eo nimis distet, inquirat diligentius praesertim apud iuvenes
      personas, quae infra paucos annos in studiis universalibus partium Rheni fuerunt,
      si quae
      earum monochordum habeat vel aliquem alium habere noscat, quia in tribus universitatibus
      publice legi in musica cuncta in monochordo ostendens meisque audientibus modum faciendi
      sic
      plene tradidi et mensuram communicavi, quod non dubito, quin amodo hinc inde per loca
      inveniatur, ad quae per multiplicationem nunc pervenit, quorum aliquo ad parvum tempus
      accomodato quisque factor clavichordiorum ipso inspecto secundum hoc unum vel plura
      sibi
      facere poterit sine difficultate. Quamvis enim mihi difficile fuerit ipsum renovare,
      ex quo
      nullum umquam prius vidi, iam tamen, cum ante oculos habetur, facile est ad instar
      eius
      multa formare.</p>
   <p>[DD in marg.] Si quis autem quacumque ex causa in scriptis habere
      desiderabit omnimodam monochordi formationem et modum quoque ipsum dividendi et mensurandi
      quoad claves, in quo maior vis consistit, recurrat ad novum meum tractatum
      musicae, qui in forma sic incipit sicut haec praesens compilatio, scilicet Cum ut
      quidam
      sapiens, qui tractatus plurimis personis partium Rheni est communicatus, cum eum in
      universitatibus pronuntiavi ad pennam in favorem praecipue ipsius monochordi, quod
      per hoc
      multiplicari quaesivi et desideravi, in quo tractatu late de hoc habetur in medio
      eius vel
      quasi, quem, ut spero, faciliter inveniet, qui diligentem de eo fecerit inquisitionem.
      Quia
      autem ex causa rationabili hoc opusculum volui esse breve et compendiosum, ideo hic
      de
      huiusmodi duxi supersedendum, quare amodo hic decrevi concludendum in hunc, qui sequitur,
      modum.</p>
   <p>[EE in marg.] Quia, carissimi, in renovando ipsum monochordum nec non
      etiam in colligendo hoc praesens opusculum pro parvitatis meae modulo fideliter implere
      curavi hoc, quod scribitur Ecclesiastici XXIIII: Non solum mihi laboravi, sed omnibus
      exquirentibus veritatem, similiter et illud in Corinthiorum X: Non quaero, quod mihi
      utile
      est subaudi soli, sed quod multis, quod tamen mihi non parum laboriosum fuit et difficile,
      haud dubium eo amplius, quo ipsum monochordum in terris nostris adeo extra usum nedum,
      sed
      etiam extra hominum notitiam venit, ut omnino incognitum esset, ita quod multa diligentia
      per me facta non poteram a quoquam experiri, si umquam aliquod vidisset aut si in
      ullo
      terrarum nostrarum loco reperibile esset, ut formam saltem et mensuram inde capere
      potuissem, quare nimirum plus temporis huiusmodi labori oportuit impendere per hoc
      nedum
      temporalem meam utilitatem negligendo, sed etiam nonnullum alium meum profectum spiritualem
      postponendo, devotas scilicet orationes et scripturarum sanctarum lectiones, quas
      medio
      tempore facere potuissem. Ideo humiliter rogo vos omnes, ad quorum usum et utilitatem
      hic
      meus labor qualiscumque pervenerit, quatenus altissimum pro me fideliter et devote
      exorare
      dignemini. Orationibus enim vestris mercedem laboris mei compensabo valere nos cupiens
      in
      domino Jhesu. Et meminisse mei.</p>
   <p>Additamentum</p>
   <p>[FF in marg.] Si qui forte fuerint prae ceteris plus studiosi et ad
      sciendum magis avidi, praecipue aliorum informatores ratione sui status existentes,
      ut
      scolarium rectores vel eorum provisores, succentores aut sublectores, qui ad profectum
      multorum per eos informandorum de usu monochordi adhuc plenius informari desideraverint
      quam
      forte per haec praesentia sine vivae vocis oraculo et ocularis ostensionis admiraculo
      potuerint, ut hi suo non frustrentur desiderio et neque per eos informandi ullo in
      hoc
      subiaceant nocumento, hoc procutissimo habeant refugio, quod scilicet
      inquirant de quodam universitatis Heidelbergensis magistro Conrado scilicet de Zabern,
      qui
      praecipue talibus multorum aliorum informatoribus in favorem communis utilitatis
      ecclesiasticae, quam diu favente altissimo potuerit, vult semper esse paratus ad pleniorem
      de usu illius instrumenti informationem, quae fieri potest in breviori quam a quoque
      credi
      possit tempore, quique haec omnia in hac collectura posita eis et cuilibet eorum in
      monochordo ad oculum ostendendo declarabit et dubia etiam, quae circa haec occurrerint,
      enodabit.</p>
   <p>[GG in marg.] Et nihilominus talibus praecipue personis nedum in
      scriptis communicabit, sed etiam ad sensum sufficientissime demonstrabit omnimodam
      huius
      instrumenti formationem et artificialem eius quoad claves divisionem hic breviandi
      gratia
      omissam nec non ipsius post formationem ab artifice iam completam finalem ad sui usum
      praeparationem, quam neque ipsi artifices facere norunt, nisi valde specialiter de
      hoc
      instruerentur. Oportet enim omnes modulos chordam tangentes ab extra in parte anteriori
      et
      latiori aptissime inscribere per claves et voces musicas iuxta omnem musicae manus
      continentiam, sine qua inscriptione monochordum non valeret ad omnem sui usum praedictum
      praesertim pro incipientibus. Et sperat ipse ad haec praemissa se offerens, quod nullum
      umquam paenitebit ipsum ad unam dietam vel duas pro huiusmodi plenissima informatione
      quaesivisse, nam ipse praeelegisset utique ad duodecim potius et adhuc plures dietas
      ire pro
      huiusmodi informatione, quam cum tanta difficultate ad huius rei plenam notitiam per
      proprium studium pervenire.</p>
   <p>[HH in marg.] Si quae tamen talium personarum informationem plenissimam
      desiderantium non possent vacare ad quaerendum dictum virum sic se offerentem, poterunt,
      si
      eis placuerit, ad eum mittere pro informatione aliquos iuvenes scolares magis capaces
      octodecim annorum vel circiter, qui haud dubium concurrente cum ostensione ad oculum
      in
      instrumento, etiam vivae vocis oraculo resoluto et clarissimo plenissime capere poterunt,
      quidquid in hac re venerit dicendum et declarandum, ita quod per medium talium iuvenum
      ipsorum absentium impleri poterit desiderium ad communem multorum profectum ex hoc
      verisimillime secuturum, quem communem profectum praenominatus vir, quantum in se
      est, non
      vult negligere, sed potius secundum posse suum fideliter promovere.</p>
   <p>[II in marg.] Quibus autem ista in hac collectura commemorata
      sufficiunt, favet ipse eis optime, quantumcumque haec ipsis potuerint prodesse, cum
      in hunc
      finem ea collegerit, quod multis prodesse debeant, immo etiam eis, qui vultum suum
      numquam
      videbunt.</p>
   <p>Tabula praecedentis collecturae</p>
   <p>Moventia collectorem ad monochordi renovationem et ad harum
      praecedentium utilitatum eius comportationem B, C, D</p>
   <p>Motum ad comparandum sibi aut suis ipsum monochordum nunc renovatum C et AA
      in fine</p>
   <p>Modus cito communicandi multis hanc collecturam E post medium</p>
   <p>Quomodo monochordum prae aliis musicalibus instrumentis ad omnes hic
      commemoratos usus tam utile esse potest F, G</p>
   <p>De diligentia antiquorum circa monochordi inventionem H et O versus
      finem</p>
   <p>Utilitates sive utiles usus monochordi a littera I usque AA per
      ordinem</p>
   <p>Primo valet ad informandorum praeviam de eorum aptitudine probationem
      I,K</p>
   <p>Secundo valet ad faciliorem et celeriorem in cantu informationem L</p>
   <p>Tertio valet ad omnimodam informandorum in hac materia certificationem
      M, N, O</p>
   <p>Quarto valet ad efficacem et celerem incipientium exercitationem P
      usque T</p>
   <p>Exercitare se volens in cantu quae primo facere debet R, S</p>
   <p>Quinto valet ad incorrectionis cantuum deprehensionem et ad cito
      faciendam, ubi opus est, correctionem T</p>
   <p>Sexto valet ad rebellionis quorundam protervorum in hac materia facilem
      confutationem V</p>
   <p>Septimo valet ad cito probandam ac etiam ad remediandam vocis
      ascensivam vel descensivam dissonantiam X usque Z</p>
   <p>Octavo valet ad communem librorum cantualium quarumcumque ecclesiarum
      correctionem et concordationem [C rev.]</p>
   <p>Ordinis illarum octo utilitatum approbatio et commendatio AA</p>
   <p>Utilitatum harum conclusio optativa multiplicationis monochordi per
      plurima loca BB</p>
   <p>Ubi inveniri vel quomodo nunc facile haberi potest monochordum CC</p>
   <p>Pro modo formandi et dividendi monochordum remissio DD</p>
   <p>Conclusio opusculi cum supplicatione, ut eo utentes pro me exorent
      altissimum, et quam merito id facere debent EE</p>
   <p>Additamentum quoddam</p>
   <p>Pleniorem adhuc habere cupientes de usu monochordi informationem quid
      facere debent ab FF usque II</p>
</div>
</main>

</body>
</html>

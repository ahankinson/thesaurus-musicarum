<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>1. INCIPIT TRACTATUS SECUNDUS</p>
   <p>CAPITULUM PRIMUM</p>
   <p>DE TONO QUID SIT</p>
   <p>2. Ad huius evidentiam est sciendum quod, secundum Remigium, tonus et
      sonus idem est, sed dyastema, hoc est distantia, inter eos est, quia sonus in una
      corda
      sumitur, tonus vero minus quam in duabus sumi non potest,</p>
   <p>3. propter quod dicit Henchiridion Ubaldi quod tonus est legittimum
      spacium a sono in sonum.</p>
   <p>1. CAPITULUM SECUNDUM</p>
   <p>UNDE DICATUR TONUS</p>
   <p>2. Guido: Tonus dicitur a tonando, id est a sonando, nam debet fieri
      sonus rotundus et integer a sono in sonum, sive fiat per ascensum sive per descensum.</p>
   <p>3. Boetius: Omnis tonus coniunctionibus et quantitate duorum ptongorum, hoc
      est duorum sonorum, semper consistit.</p>
   <p>1. CAPITULUM TERCIUM</p>
   <p>DE NOMINIBUS TONI</p>
   <p>2. Auctores musice nuncupaverunt tonum epogdoum, dyastema, emelis,
      colon, et sesquioctavum.</p>
   <p>3. Epogdous dicitur ab epi, quod est supra, et gdoas, octo arismetrica
      ratione, eo quod novenarius numerus est supra octonarium, in quibus numeris tonus
      extat.</p>
   <p>4. Dyastema in musica tonus est, nam dyastema grece, latine
      interspacium vel intervallum duorum ptongorum dicitur.</p>
   <p>5. Emelis sonus secundum Boetium tonus est in musica, id est aptus
      melo in una intensione.</p>
   <p>6. Colon gramatica ratione tonus est, nam colon grece, latine membrum; est
      namque tous membrum omnium simphoniarum.</p>
   <p>7. Sesquioctavus in numeris tonus est, nam sesqui grece, latine totum
      et octava pars, et hii numeri sunt novem comparati ad octo; habet namque novenarius
      totum
      octonarium et eius octavam partem.</p>
   <p>8. Igitur sic dicamus: Tonus in arismetrica epogdous dicitur, colon in
      gramatica, sesquioctavus in numeris, dyastema et emelis in musica.</p>
   <p>1. CAPITULUM QUARTUM</p>
   <p>IN QUIBUS NUMERIS CONSTITUATUR TONUS.</p>
   <p>2. Sciendum est quod, secundum omnes auctores musice, tonus, sive
      natura eius, dicitur consistere in proportione novenarii numeri ad octonarium.</p>
   <p>3. Qua ratione autem hoc sit nundum invenitur fuisse ab auctoribus
      demonstratum.</p>
   <p>4. Hoc autem demonstrare intendimus, circa quod hoc ordine procedemus:</p>
   <p>5. Primo enim ostendemus qua ratione tonus consistat in novenario
      numero et non in maiori numero vel minori.</p>
   <p>6. Secundo per hoc ostendemus quomodo tonus se habeat ad octonarium
      numerum.</p>
   <p>7. Tercio ex hiis concludetur quod natura toni consistit in
      proportione numeri novenarii ad octonarium et non in aliorum proportionibus numerorum.</p>
   <p>8. PRIMUM DICTI CAPITULI</p>
   <p>9. Quantum ad primum, est sciendum quod, secundum omnes phylosophos et
      doctores in istis materialibus, numerus causatur ex divisione continui;</p>
   <p>10. et in tot partes in quot potest dividi continuum, et eo modo quo
      potest dividi, tot possunt esse numeri, et eodem modo etiam augmentari;</p>
   <p>11. propter quod ipsi dicunt quod quia continuum est divisibile in infinitum,
      ideo numerus est augmentabilis in infinitum.</p>
   <p>12. Nunc autem sic est, quod continuum ultimiori divisione in qua
      possit dividi, si omnem divisionem comprehendere volumus ita ut non reducatur, est
      ipsius
      divisio in tres partes,</p>
   <p>13. nam si divideremus primo ipsum in quatuor, esset ipsum dividere in
      bis duas; si in quinque, in tres et duas; si in sex, in bis tres; et cetera; et sic,
      tales
      divisiones non essent prime, sed ad alias reducerentur.</p>
   <p>14. Si autem ipsum continuum divideremus in duas, illa non esset ipsius prima
      maior divisio, cum plus contineat ipsius divisio in tres.</p>
   <p>15. Sic ergo patet quod continuum, primo et de se primaria et maiori
      divisione, divisibile est in tres partes.</p>
   <p>16. Multiplicando autem divisiones, si volumus partes dividere
      divisione qua divisum est totum, de qualibet trium partium faciemus tres, et sic habebimus
      novem.</p>
   <p>17. Et si illas tres in alias tres dividemus, faciemus alias novem.</p>
   <p>18. Et sic de novem in novem per talem divisionem partium esset
      processus usque in infinitum, ut in presenti figura patet.</p>
   <p>[Marchetus, 188; text: Totum, partes] </p>
   <p>19. Patet ergo ex dictis quod ultra novenarium numerum per divisionem
      continui procedendo et partium ipsius per maiorem et primariam divisionem semper de
      novenario in novenarium procedimus.</p>
   <p>20. Et ista novenaria ita se habent ad invicem, quod primus novenarius
      plus continet de ipso continuo quam secundus, quia consurgit ex primis partibus eius;</p>
   <p>21. secundus vero minus continet quam primus, quia consurgit ex
      partibus partium, et sic deinceps.</p>
   <p>22. Habemus igitur ex dictis quod, cum sumus ad novenariam divisionem
      continui, non est ulterius procedendum et infra ipsum novenarium non est
      standum, eo quod non est perfecta divisio, sed statim de uno novenario ad alium nos
      transferimus.</p>
   <p>23. Et quia in numero novenario consistit perfectio divisionis
      continui et partium, inde est quod in corporibus sonoribus, puta in fidibus, novenaria
      pars
      una aliter sonat quam novenaria pars alia, quia ista plus ascendit, quia minus continet
      de
      continuo.</p>
   <p>24. Et iterum novenaria alia parte sumpta mutabitur sonus et altior
      fiet, quia minus adhuc continebit de ipso continuo.</p>
   <p>25. Silogizemus ergo sic:</p>
   <p>26. Dictum est superius quod tonus est legittimum spacium de sono in
      sonum;</p>
   <p>27. sed hic scilicet transitus de sono in sonum fit transeundo de
      novenario in novenarium in partibus continui, ex quibus numerus causatur;</p>
   <p>28. ergo in novenario numero, et non in plus nec in minus, consistit
      substantia et natura et totalis vel formalis ratio ipsius toni.</p>
   <p>29. Ex hoc sequitur quod tonus sit illud quod est maius et perfectius
      in tota musica; consistit enim in novenario numero, ultra quem divisione primaria
      et maiori
      non est possibile transire in causando numerum et continuum dividendo; et sic demonstratum
      est primum.</p>
   <p>30. SECUNDUM SIMUL ET TERCIUM DICTI CAPITULI</p>
   <p>31. Sequitur videre secundum, scilicet illud quod additur, scilicet
      quod oporteat fieri proportio novenarii ad octonarium,</p>
   <p>32. ad quod ostendendum oportet quod nos ad minorem divisionem continui,
      scilicet binariam, transferamus.</p>
   <p>33. Dividamus igitur continuum in duas partes, quas partes in duas
      alias dividamus, et illas in duas alias, et sic usque in infinitum; nunquam quaternarium
      numerum excedemus, ut in presenti figura patet.</p>
   <p>[Marchetus, 126; text: Totum, partes]</p>
   <p>34. Et primus quaternarius plus continebit de continuo quam secundus et sic
      deinceps.</p>
   <p>35. Et quia in plus non possumus dividere, inde est quod per
      quaternarium oportet nos omnes proportiones reducere musicales, que de se possunt
      duplicari;</p>
   <p>36. quia sicut est proportio duorum ad unum, ita est proportio unius
      ad duo, et sic de aliis.</p>
   <p>37. Duplicando ergo proportiones habemus quaternarium numerum
      duplicatum, et sic habemus octo.</p>
   <p>38. Sed quia omnis proportio oportet quod consistat in toto vel in
      parte,</p>
   <p>39. quod autem continet aliud oportet quod excedat ipsum in aliquo,
      alias enim non posset ipsum continere,</p>
   <p>40. oportet igitur quod tonus, qui continet proportiones etiam
      duplicatas, in aliquo excedat ipsas proportiones; sed ipse proportiones duplicate
      consistunt
      in octonario numero;</p>
   <p>41. oportet ergo quod tonus ipsas continens in aliquo excedat ipsas; non
      potest autem plus eas excedere quam in uno ratione ante dicta, cum consistat in novenario
      numero.</p>
   <p>42. Et sic patet secundum simul et tercium, scilicet quod natura toni
      et essentia eius consistat in novenario numero ad octonarium comparato.</p>
   <p>1. CAPITULUM QUINTUM</p>
   <p>DEMONSTRATIO PARTIUM TONI</p>
   <p>2. Ostenso superius de quiditate toni et natura ipsius, de ipsius
      partibus est videndum,</p>
   <p>3. circa quod hoc ordine procedemus:</p>
   <p>4. Primo enim ostendemus quot sint rationabiliter partes toni;</p>
   <p>5. secundo ex eis quid sint et quot semitonia ostendemus.</p>
   <p>6. PRIMUM DICTI CAPITULI</p>
   <p>7. Quoad primum est sciendum quod tonus habet quinque partes et non
      plures neque pauciores, quod sic demonstramus:</p>
   <p>8. Probatum est superius tonum consistere in perfectione numeri
      novenarii, quod ostendimus ad sensum in corporibus sonoribus, puta in monacordo et
      aliis.</p>
   <p>9. Nunc autem ita est, quod novenarius numerus nunquam potest dividi
      in partes equales;</p>
   <p>10. est enim ibi unitas que resistit dividi, et per consequens neque
      subdividi:</p>
   <p>11. nunquam enim potest dividi novem per duos, quatuor, sex, et octo,
      equaliter ipsum dicimus dividendo,</p>
   <p>12. et tota ratio est propter eius imparitatem.</p>
   <p>13. Relinquitur ergo quod partes ipsius esse debeant inequales,</p>
   <p>14. ita quod unus sit prima pars; de uno ad tres, secunda; de tribus
      ad quinque, tercia; de quinque ad septem, quarta; de septem ad novem, quinta; et talis
      quinta pars est quintus numerus impar totius novenarii.</p>
   <p>15. Sic patet quod tonus non potest habere nisi quinque partes, neque plures,
      neque pauciores,</p>
   <p>16. ita quod quinque partes faciunt totum tonum; et sic patet
      primum.</p>
   <p>17. SECUNDUM DICTI CAPITULI</p>
   <p>18. Quoad secundum, est sciendum quod quatuor partes ipsius non
      comprehendunt totum tonum, et ideo vocantur semitonia omnia illa que comprehendunt
      infra
      quinque, a semi, quod est imperfectum seu pars;</p>
   <p>19. unde semitonium quasi pars toni.</p>
   <p>20. Huismodi autem partes in tono, seu huiusmodi semitonia, fuerunt in
      musica adinventa, ut per dissonantias coloratas, seu cuiusdam pulcritudinis ipsarum,
      ad
      perfectiores, seu pulcriores, in cantu consonantias veniamus, sicut infra de consonantiis
      et
      dissonantias ostendetur.</p>
   <p>21. Et ideo merito consurgit ex partibus inequalibus ipsius toni, ut innuatur
      ex tali inequalitate talis dissonantia causari ac etiam inveniri,</p>
   <p>22. quod maxime apparet in corporibus sonoribus, sicut in monacordo,
      ubi ostenditur quod nature istorum semitoniorum in quinque partes spacium ipsius toni
      scilicet dividendo clarissime cognoscuntur.</p>
   <p>23. Quarum quelibet quinta pars vocatur dyesis, quasi decisio seu
      divisio summa;</p>
   <p>24. hec est maior divisio que possit in tono cantabili reperiri.</p>
   <p>25. Due autem simul iuncte ex istis quinque componunt semitonium
      enarmonicum, quod minus est, quod a Platone vocatum est lima, continens duas dyeses;</p>
   <p>26. tres vero ex istis dyesibus faciunt semitonium dyatonicum, quod maius
      est, quod quidem vocatur apotome maius, id est pars maior toni in duas divisi;</p>
   <p>27. quatuor autem dyeses cromaticum semitonium constituunt;</p>
   <p>28. de quibus omnibus per ordinem est videndum.</p>
   <p>1. CAPITULUM SEXTUM</p>
   <p>DE DYESI</p>
   <p>2. Dyesis quinta pars est toni, puta cum aliquis tonus bipartitur
      propter aliquam dissonantiam colorandam supple terciam, sextam, sive decimam tendendo
      ad
      aliquam consonantiam;</p>
   <p>3. quia prima pars toni sic divisi, si per ascensum fit, maior est, et
      vocatur croma;</p>
   <p>4. pars vero que restat dyesis dicitur, ut hic:</p>
   <p>[Marchetus, 142]</p>
   <p>5. Et nota quod natura dyesis maxime cognoscitur per comparationem ad
      semitonium cromaticum, propter quod multum de dyesi ostendetur naturam cromatici
      ostendendo.</p>
   <p>1. CAPITULUM SEPTIMUM</p>
   <p>DE SEMITONIIS DYATONICO ET ENARMONICO SIMUL, EO QUOD UNUM PER ALIUD
      MELIUS COGNOSCATUR</p>
   <p>2. Semitonium minus seu enarmonicum est quod continet duas dyeses, quo
      quidem utimur in plano cantu.</p>
   <p>3. Dyatonicum vero tres continet dyeses, quo quidem non utimur in
      cantu plano, eo quod propter suam maioritatem excedat omnes consonantiarum proportiones,
      dissonantiam inde creans.</p>
   <p>4. Utimur enim eo in cantibus mensuratis.</p>
   <p>5. Huiusmodi autem semitonia sic ad invicem recognoscuntur:</p>
   <p>6. Semitonium dyatonicum est quando fit permutatio b rotundi in [sqb]
      quadrum vel e converso propter ascensum vel descensum, ut hic:</p>
   <p>[Marchetus, 144]</p>
   <p>7. Nam ab a acuto ad primum b, scilicet rotundum, est semitonium enarmonicum,
      quod, ut predicitur, minus est;</p>
   <p>8. a primo b ad secundum [sqb], scilicet quadratum, est semitonium
      dyatonicum, quod dicitur maius.</p>
   <p>9. In secunda figura a primo b ad secundum [sqb] dyatonicum semitonium
      est;</p>
   <p>10. a secundo vero [sqb] ad c acutum semitonium enarmonicum est.</p>
   <p>11. Sicque patet quomodo tonus qui est ab a acuto ad secundum [sqb] in
      enarmonicum et dyatonicum semitonia dividatur</p>
   <p>12. et tonus qui est a primo b ad c predictum in dyatonicum et
      enarmonicum.</p>
   <p>13. Ex enarmonico et dyesi consurgit dyatonicum, ex dyatonico et dyesi
      cromaticum, ex cromatico et dyesi tonus.</p>
   <p>14. Continet sicque enarmonicum duas dyeses, dyatonicum tres,
      cromaticum quatuor; tonus vero ex quinque dyesibus est formatus.</p>
   <p>1. CAPITULUM OCTAVUM</p>
   <p>DE SEMITONIO CROMATICO</p>
   <p>2. Cromaticum semitonium est illud quod de quinque dyesibus quas habet
      tonus quatuor comprehendit, et, ut predicitur, semper cum dyesi tonum perficit.</p>
   <p>3. Fit enim cum aliquis tonus bipartitur propter aliquam dissonantiam
      colorandam, puta terciam, sextam, sive decimam tendendo ad aliquam consonantiam,</p>
   <p>4. nam prima pars toni sic divisibilis, si per ascensum fiat, erit
      maior, que dicitur croma; pars que restat dyesis est, ut hic:</p>
   <p>[Marchetus, 150]</p>
   <p>5. Dicitur enim cromaticum a cromate; est namque croma in greco
      color.</p>
   <p>6. Inde cromaticum color pulcritudinis appellatur, quia propter
      decorem pulcritudinemque dissonantiarum dividitur tonus ultra divisionem dyatonici
      et
      enarmonici generis, ut a consonantia que sequitur dissonantias per minorem distantiam
      per
      motum utriusque distetur</p>
   <p>7. ita videlicet quod in tali distantia supra vel infra unius toni prolatio
      semper extet, ut hic:</p>
   <p>[Marchetus, 152]</p>
   <p>8. Nisi forte fiat talis toni bipartitio per descensum, que est minus
      propria in dissonantias tendentibus ad consonantias, ut hic:</p>
   <p>[Marchetus, 154]</p>
   <p>9. Hec enim bipartitio toni debet fieri cum colore ficticio, ut qui
      eam profert fingat in primo descensu, qui est dyesis, ac si vellet post talem descensum
      sursum redire;</p>
   <p>10. post hec cromaticum descendat, et sic consonantia, licet minus
      naturaliter et proprie, subsequitur.</p>
   <p>11. Quare autem debet distare dissonantia ante consonantiam per
      minorem distantiam inferius de consonantiis et dissonantiis ostendetur.</p>
   <p>1. CAPITULUM NONUM</p>
   <p>DE PROPORTIONIBUS IN QUIBUS CONSISTIT TONUS, AC ETIAM SEMITONIUM
      ENARMONICUM ET DYATONICUM</p>
   <p>2. Dictum est supra quod tonus dicitur sesquioctavus; et hoc nomen a
      proportionibus fuit sumptum.</p>
   <p>3. Dicitur enim a sesqui, quod est totum, et octava pars, eo quod
      maior numerus, qui est novenarius, continet totum minorem, scilicet octonarium, et
      eius
      octavam partem, in quibus numeris et proportionibus eorundem naturam toni dicimus
      consistere, ut supra monstratum est.</p>
   <p>4. Et ideo oportet, ex quo natura toni consistit in eis, quod per
      proportiones ipsorum ad invicem divisio proportionum toni etiam
      cognoscatur.</p>
   <p>5. Proportiones autem toni per ipsos proportionabiles numeros,
      octonarium scilicet et novenarium, taliter cognoscuntur.</p>
   <p>6. Nam proportionando primum octonarium primo novenario non cadit
      aliquis numerus medius inter ipsos, et per consequens non potest ibi aliqua proportio
      nisi
      octonarii ad novenarium reperiri.</p>
   <p>7. Sed si multiplicantur ambo predicti numeri, scilicet in sedecim et
      decem et octo, inter hos cadit naturalis numerus, qui est decimus septimus.</p>
   <p>8. Igitur decimus septimus numerus ad sextum decimum comparatus habet
      ipsum totum et eius sextam decimam partem; et vocatur hec proportio sesquisexta decima.</p>
   <p>9. In hac autem proportione est semitonium dyatonicum, quod maius
      dicitur, enarmonico comparatum.</p>
   <p>10. Hoc semitonium vocatur apotome maius, hoc est pars maior, toni medietatem
      excedens.</p>
   <p>11. Decimus octavus numerus ad decimum septimum comparatus habet eum
      totum et eius decimam septimam partem; et vocatur hec proportio sesquiseptima decima.</p>
   <p>12. In hac quidem proportione est semitonium enarmonicum, quod minus
      dicitur.</p>
   <p>13. Hoc semitonium a Platone vocatum est lima, continens duas
      dyeses.</p>
   <p>1. CAPITULUM DECIMUM</p>
   <p>DE PROPORTIONIBUS CONSONANTIARUM ET DISSONANTIARUM</p>
   <p>2. Quoniam musica est superius diffinita, quod est scientia que in
      numeris et proportionibus consistit,</p>
   <p>3. viso et declarato quomodo in eisdem numeris et proportionibus consistat
      musica quoad tonos et semitonia eorundem,</p>
   <p>4. presentialiter videamus quomodo consistat in eisdem numeris et
      proportionibus eorundem quoad consonantias que consurgunt in musica ex eisdem,</p>
   <p>5. ubi primo sciendum est, quod de numeris et proportionibus eorundem
      nichil ad musicum ut musicus est, sed de eis pertinet ad arismetricam absolute.</p>
   <p>6. Videre enim quomodo tria se habeant ad quinque absolute non est
      musici, sed arismetrici, consideratio principalis.</p>
   <p>7. Sed de numeris et proportionibus applicatis ad cantum ad musicam
      pertinet, nam solum musica est de cantu.</p>
   <p>8. Videre igitur ex quibus proportionibus numeralibus in cantu
      proportionando scilicet voces et notas numeratas ad invicem consurgat
      consonantia in cantu et ex quibus dissonantia, hec consideratio musici est.</p>
   <p>9. Et hoc per experientiam est notandum solum in musica posse
      cognosci, puta in corporibus sonoribus,</p>
   <p>10. que, si dividuntur per partes, ille numerate, ad invicem
      proportionate, in pulsando meliorem reddunt consonantiam in una proportione quam in
      alia,</p>
   <p>11. et diversam in una proportione partium ab alia reddere
      consonantiam reperimus,</p>
   <p>12. quod est in vocibus ad sensum proportionando scilicet voces
      numeratas diversimode ad invicem,</p>
   <p>13. et ex eis diversimoda consonantia tunc consurgit,</p>
   <p>14. quod de dissonantiis idem dicimus.</p>
   <p>15. Quare autem duo numeri partium ad alios comparati, vel plures, interdum
      reddant consonantiam et interdum dissonantiam, hoc non est ratione numerorum,</p>
   <p>16. sed ratione vocum partium corporis sonori se habentium per
      excessum vel per defectum proportionis, et tunc reddunt dissonantiam,</p>
   <p>17. vel in quadam debita proportione seu adequatione et tunc reddunt
      consonantiam.</p>
   <p>18. Igitur priusquam de consonantiis et dissonantiis tractemus, de
      numeris et de proportionibus prout in consonantiis et dissonantiis consistunt et de
      principalibus ad quos et ad quas omnes numeri alii et proportiones reducuntur principaliter
      videamus,</p>
   <p>19. simul videndo quomodo in ipsis numeris et proportionibus sumantur
      consonantie et dissonantie eorundum.</p>
   <p>20. EXPLICIT TRACTATUS SECUNDUS</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Marcheti de Padua Musica, seu Lucidarium in arte musicae planae ex
      manuscripta.</p>
   <p>Incipit Epistola Marcheti de Padua.</p>
   <p>Magnifico militi et potenti domino suo, domino Raynerio domini
      Zachariae de Urbe veteri, illustris Principis domini Ioannis clarae et excelsae memoriae
      Domini Karoli Regis Ierusalem et Sicilie gloriosi filii, comitis Gravinae et Honoro,
      montis
      Sancti angeli domini in provincia Romandiolae vicario generali, Marchetus de Padua
      se ipsum
      paratum ad omnia genera mandatorum. Gloriosus inter apostolos princeps Petrus, et
      pastor
      ovium, rector ecclesiae sacrosanctae, Vicarius Iesu Christi et coelestis claviger
      paradisi,
      obedientiam tamquam virtutum omnium contentivam in sua epistola imperat Christi fidelibus
      quoad omnes firmiter observare: obedientes estote carissimi, inquit, omni creaturae
      propter
      Deum, sive Regi tamquam praecellenti, sive ducibus tamquam ab eo missis. Cuius doctrinam
      humiliter imitando, cum mihi inter musicos minimo mandaverit vestra nobilitas, quam
      ad
      regimen tantae provinciae Maiestas regia destinavit, Lucidarium planae mussicae componere
      ceu opus, quo universi musici et cantores scirent rationabiliter in plana musica quid
      cantarent, deberem iuxta meum modulum compilare; infra scriptum opus composui, adiuvante
      me
      fratre Syphante de Ferraria ordinis Praedicatorum, tam circa libri ordinem, quam in
      ipso
      libro necessarias suas philosophicas rationes. Quod quidem vestrae duxi magnificentiae
      praestandum ad laudem et gloriam conditoris, cui in coelestibus sanctus sanctus sanctus
      cantant quotidie angeli paradisi. Explicit Epistola.</p>
   <p>Incipit Lucidarium Marcheti de Padua in arte musicae planae.</p>
   <p>Tractatus I.</p>
   <p>Caput I.</p>
   <p>De inventione musicae.</p>
   <p>Qualiter Pytagoras adinvenit musicam, memorat Macrobius libro secundo
      post principium: cum, inquit, casu praeteriret in publico, fabros ignitum ferrum ictibus
      malleantes audivit, atque in aures eius sonum sub certo reddentes ordine repente reciderunt,
      in quibus gravitati acumina consonabant, ut utramque ad audientes, sub statuta divisione
      remanerent, ex variis impulsibus sibi consonantia nasceretur: fecitque fabros mutare
      malleos, quibus mutatis diversitas sonorum ab hominibus recedens malleos sequebatur.
      Cumque
      diversitates ponderis in singulis annotasset, maiores malleos fieri imperavit, et
      ex malleis
      ad fides convertit examen, et intestina ovium vel boum nervos cum variis
      ponderibus illigatis tetendit, qualia prius in malleis fuisse didicerat, talisque
      cantus
      evenit, qualem prior consonantia promiserat, adiecta dulcedine, quam natura sonora
      praestabat fidium. Sicque Pythagoras tanti secreti compos deprehendit numeros, quibus
      soni
      consoni nascerentur, et his proportionatis, ut ibi tinnierant, ad aedificandam musicam
      perfecit. Haec ibi. Verum ipse fidibus et cantu usus est, prout ait Tulius libro quarto
      quaestionum Tusculanarum, ubi ait, quod Pythagorici carminibus soliti esse dicuntur
      et
      praecepta quaedam tradere occultius, et mentes suas a cogitationum intentione cantu
      fidibusque ad tranquillitatem traducere.</p>
   <p>Caput II.</p>
   <p>De pulcritudine musicae.</p>
   <p>Pulcrior in artibus est musica, de qua Remigius: magnitudo musices
      capit omne quod vivit, et quod non vivit: hanc concentus Angelorum, Archangelorum,
      Sanctorumque omnium ante conspectum Dei Sanctus sanctus sanctus dicentes, sine fine
      decantant. De hac Boetius in Prologo suo, nihil enim tam proprium humanitati, quam
      remitti
      dulcibus modis, astringi contrariis. Idque non modo in singulis vel studiis vel aetatibus
      tenet, verum per cuncta diffunditur studia; et infantes ac iuvenes, nec non et senes
      ita
      naturaliter modis musicis affectu quidem spontaneo adiunguntur, ut nulla sit omnino
      aetas,
      que a delectatione dulcis cantilenae disiuncta sit.</p>
   <p>Inter caeteras arbores admirabilis musica est, cuius rami sunt pulcre
      proportionati per numeros, flores eius sunt species consonantiarum, fructus eius sunt
      harmoniae dulces per ipsas consonantias ad effectum productae. De ipso Bernardus:
      una est
      musica universalis cuius magnitudo nutu divino caput movet continue omnia, quae in
      coelo
      mota sunt, et quae in terra et mari, et in voce hominum et animalium, et per incrementa
      corporum, et annos, et dies, et tempora consistunt.</p>
   <p>Caput III.</p>
   <p>De utilitate musicae.</p>
   <p>Secundum Isidorum sine musica nulla disciplina potest esse perfecta,
      nihil enim sine ea legitur: (fortasse regitur). David citharam cum percutiebat: Saul
      minus
      vexabatur a spiritu, et hoc erat ob dulcedinem musicalis soni. Legitur etiam, quod
      Elisaeus
      propheta, cum erat interrogatus a rege, intellexit se tunc non habere spiritum propheticum,
      iussit sibi psalten adduci, et cum psallere incepisset, cognovit spiritum prophetiae
      in eum
      mox descendisse, et prophetavit. Videmus namque quotidie de utilitate in praeliis,
      cornuum
      tubarum, et aliorum instrumentorum; similiterque anima diiudicat. Unde dicebat Pythagoras,
      hunc mundum per musicam conditum esse, et gubernari posse, quia quidquid vel intrinsecus
      venarum pulsibus commovetur, per musicos rhythmos harmoniae virtutibus probatur associatum
      esse. Boetius: nulla enim magis ad animum de disciplinis via, quam auribus patet.</p>
   <p>Caput IV.</p>
   <p>De iudicio Musicae.</p>
   <p>Non est iudicium musicae solum in sono, quia sensus auditus potest
      falli, uti et ceteri sensus corporis. Nam fallitur sensus visus, si rectum lignum
      in aqua
      ponatur, quia respicitur oculis tortuosum. Fallitur etiam saepe sensus auditus, cum
      delectatur in sono ab omni ratione et proportione remoto. Ob hoc dicit Boetius: sicut
      non
      sufficit in visu conspici colores et formas, nisi investigetur, quae sit eorum proprietas;
      sic non sufficit tantum cantilenae delectari, nisi etiam investigetur, qualiter proportiones
      vocum inter se disiunctae sint. Iudicium et proprietas musicae est ratio numerorum,
      quae in
      ipsa tanta dispensat, et quasi domina imperat. Nam Remigius: veritas musicae est in
      numeris
      proportionum.</p>
   <p>Caput V.</p>
   <p>Quid sit musica.</p>
   <p>Musica est ars spectabilis, cuius sonus in coelo et in terra modulatur.
      Item musica est scientia, quae in numeris, proportionibus, quantitatibus, mensuris,
      coniunctionibus et consonantiis consistit. Guido: musica est motus vocum per arsin
      et
      thesin, hoc est, per elevationem et depositionem.</p>
   <p>Caput VI.</p>
   <p>Unde dicatur musica.</p>
   <p>Musica dicitur a moys, quod est aqua, eo quod iuxta aquas inventa fuit,
      ut Remigius refert: quia sicut aqua non potest tangi, quod non moveatur, sic nec musica,
      quod audiatur. Inquit enim ipse: moys genus est, quod aquam significat; multum enim
      iuvat
      aqua sonum musicum, ut probabiliter apparet in fistulis organalibus, quae implentur
      aqua, ut
      sonum reddant.</p>
   <p>Caput VII.</p>
   <p>De divisione musicae.</p>
   <p>Quamvis autem omnis modulatio vocis et soni, ac etiam quidquid ab
      auditu percipitur, musica sit, quia per ipsam de eis redditur ratio: tamen sciendum
      est,
      quod musica est nomen generis, et definitio supradicta de ipsa est definitio generis.
      Et
      ideo, quia genus est, quod habet species, ideo sciendum est, quod musica alia est
      armonica,
      alia organica, et alia rhythmica dicitur, de quibus omnibus est dicendum. Sed quia
      harmonica
      prima dicitur, eo quod in voce hominis, seu ab homine ipso naturaliter sit formatur:
      idcirco
      quid sit ipsa, primo videndum est.</p>
   <p>Caput VIII.</p>
   <p>De musica harmonica.</p>
   <p>Musica harmonica est illa, quae fit per sonum, qua est vox, hoc est,
      per hominem et animalia: ut autem praedicta definitio videatur, videndum est, quid
      sit
      sonus, qui est vox, in quo constringitur. Musica harmonica praelibata, quantum est
      ad omnia
      alia, convenit cum aliis duabus musicis; nam quaecumque per ipsam cantari possunt,
      per
      organicam musicam et rhythmicam possunt etiam modulari. Solum in hoc differt ab eis,
      quia
      ipsa solum per sonum fit, qui est vox hominis seu animalis.</p>
   <p>Caput IX.</p>
   <p>De sono, qui est vox.</p>
   <p>Sonus, qui est vox, est sonus aeris spiritu verberati, sensibilis
      auditu, solum naturalibus instrumentis animalis formatus. Instrumenta igitur naturalia
      vocis
      dicimus, quae ad plus sunt sex, videlicet pulmo, guttur, palatum, lingua, et dentes
      anteriores, et labia: licet sine quibusdam ex istis quaedam animalia possunt formare
      voces,
      scilicet aves, quae non habent dentes. Sed necessaria instrumenta omnino ad formandum
      voces
      sunt pulmo, guttur, palatum, et labia; sine istis enim sonus, qui est vox, nullatenus
      esse
      potest. Primo enim anhelitus a pulmone procedit; secundo per medium gutturis transit;
      tercio
      palatum ferit; quarto a lingua scinditur, ut diversificetur; quinto per tactum ipsius
      linguae contra dentes discernitur, quid homo proferat; sexto a labiis moderatur.</p>
   <p>Caput X.</p>
   <p>Unde dicitur vox.</p>
   <p>Post haec vox est, vox dicitur a vocando, sicut dux a ducendo. Item
      dicitur vox, eo quod nota cordis promat; unde philosophus: sunt enim ea, quae sunt
      in voce,
      earum, quae sunt in anima, passionum notae. Et ob hoc recte appellatur nota, illa,
      quae
      significatur in cantu, et a voce profertur. Nam ipsa est quoddam signum manifestans
      in sui
      qualitate, qualiter eam proferre debeamus.</p>
   <p>Caput XI.</p>
   <p>Quotuplex est vox.</p>
   <p>Notandum est, quod vocum alia articulata et litterata, alia
      inarticulata et inlitterata, alia articulata et inlitterata, et alia in articulata
      et
      litterata dicitur. Vox articulata et litterata est, quae intelligi et scribi potest,
      ut
      Petrus et Martinus. Inarticulata et inlitterata est, quae nec intelligi, nec scribi
      potest,
      ut rugitus leonis et mugitus bovis. Articulata illitterata est vox, quae intelligi
      potest,
      et scribi non valet, ut sibila hominum et gemitus infirmorum: licet enim scribi non
      possunt
      ista talia, tamen affectus eorum intelligi potest: Nam per sibilum hominis mitigationem
      alicuius animalis vel eius vocationem intelligimus; per gemitum quoque infirmorum
      dolorem
      imaginamur. Inarticulata litterata vox est, quae intelligi non potest, et tamen potest
      scribi, ut per voces animalium proferentium cra, cra, cu, cu; cuius prolationis effectum,
      licet scribi potest, penitus ignoramus. De quibus solum articulatam et litteratam
      vocem,
      quae intelligi et scribi potest, dicimus ad musicam harmonicam pertinere.</p>
   <p>Caput XII.</p>
   <p>De Musica organica.</p>
   <p>Musica organica est, quae fit per sonum, qui non est vox, et tamen cum
      anhelitu hominis seu aeris fit, ut in tubis, cymbalis, fistulis, organis, et his similibus.
      Ad quam definitionem videamus, quid sit sonus, qui non est vox.</p>
   <p>Caput XIII.</p>
   <p>De Sono, qui non est vox.</p>
   <p>Sonus, qui non est vox, formari potest etiam sine naturalibus
      instrumentis, solum enim cum anhelitu et impulsu aeris verberati fit, sicut patet
      in omnibus
      instrumentis artificialibus: in quibusdam enim fit talis sonus cum quodam anhelitu,
      sicut in
      tuba et organo. Et quia sonus, qui est vox, plus continet de perfectione, quam sonus,
      qui
      non est vox, ideo potest etiam per talem sonum quoddam instrumentum pulsari, sicut
      tuba et
      cymbala: et tunc in quantum in dictis instrumentis est, dicitur esse sonus, qui non
      est vox.
      Et talis sonus, qui non est vox, actus cum impulsu et anhelitu aeris in instrumentis
      praedictis et similibus, dicitur iterum ad organicam musicam pertinere. Sonus vero,
      qui non
      fit cum anhelitu, sed ex reverberatione aeris, propter percussionem est, quidquid
      auditur
      sensibile extra praedicta, ut pulsus chordarum, tintinnabuli, strepitus pedum, et
      his
      similia: et talis sonus, qui non vox, dicitur ad rhythmicam musicam pertinere.</p>
   <p>Caput XIV.</p>
   <p>De Musica rhythmica.</p>
   <p>Musica rhythmica est, quae fit per sonum, qui non est vox; et talis
      sonus fit sine anhelitu, ut supra monstratum est: ut in monochordo, psalterio, tintinnabulo,
      et his similibus.</p>
   <p>Caput XV.</p>
   <p>De divisione praesentis Musicae.</p>
   <p>Istarum autem trium musicarum alia plana et alia mensurata dicitur.
      Musica plana dicitur quilibet cantus, qui absque temporis mensura et limitatione notularum
      figuratur et cantatur, sed ut libet cuicumque proferenti et signat et profert. Musica
      mensurata est quilibet cantus tempore mensuratus, cuius figurae sunt omnes limitatae
      nomine,
      figura, et quantitatis essentia, quibus mensurate arctamur cantare cantus, qui sunt
      talibus
      notulis situati. Quam quidem quantitatem augere non possumus nec diminuere, secundum
      formas,
      et ipsarum nomina figurarum. De hac enim mensurata ad praesens non intendimus, quia
      in
      quodam alio nostro opere de ipsa, et de suis accidentibus proposuimus non semiplene
      tractare, Domino concedente. Dictum est superius, quod musica est scientia, quae in
      numeris,
      proportionibus, consonantiis, coniunctionibus, mensuris et quantitatibus consistit:
      de
      quibus omnibus est videndum.</p>
   <p>Caput XVI.</p>
   <p>De genere generalissimo, et specie specialissima in Musica.</p>
   <p>Genus generalissimum in musica est generatio cantandi generalis, non
      determinata ad aliquem specialem modum, sed comprehendens omnem modum cantandi, sive
      sit id,
      quod cantatur, harmonicum, sive sit organicum, sive sit rhythmicum, sive sit etiam
      planum,
      sive mensuratum, quae omnia sunt species generis supradicti. Quae species etiam in
      alias
      species dividuntur, scilicet in chromaticum, diatonicum et enarmonicum: quae sunt
      species
      specialissime, eoquod in ulteriores species non dividuntur, sicut species
      hominis, quae species specialissima est. Multipliciter tamen adducitur species hominis,
      licet specialissima, pro genere, cum fit mentio de toto humano genere. Et sic hae
      species,
      scilicet chromaticae, diatonicae et enarmonicae, licet species specialissimae sint,
      tamen
      pro generibus universaliter ponuntur in musica. Et quia de dictis chromatico, diatonico
      et
      enarmonico non posset plene tractari, nisi de tono prius videretur, cum ipsa sint
      semitonia;
      idcirco primo videndum est, quid sit tonus, et quomodo per numeros dividatur.</p>
   <p>Explicit tractatus primus.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Anonymi II. Tractatus de musica.</p>
   <p>Quinque sunt consonantiae musicae, Diatessaron, quae et sesquitertia
      dicitur: Diapente, quae et sesquialtera: Diapason, quae et dupla vocatur: Diapente
      et
      Diapason, quae et tripla nuncupatur: Bis diapason, quae et quadrupla. Duas harum,
      id est,
      diatessaron et diapente in frequentiori usu tenemus; tertia, id est, diapason raro
      utimur,
      caeteras in nostris cantilenis non adhibemus. Diatessaron igitur vocum quidem est
      quatuor;
      quia quatuor chordarum est, sed tamen intervallorum trium: Constat ex duobus tonis
      et
      semitonio minore. Est autem tonus quod et sonus; semitonium vero est maius et minus.
      Semitonium autem dicitur, quod non dimidius sit tonus sed quia non sit perfecte tonus.
      Diapente vero vocum est quinque, quia quinque chordarum est, intervallorum quatuor,
      quia
      constat tribus tonis et semitonio minore. Diapason rursus constat ex diatessaron et
      diapente, id est, ex quinque tonis et duobus semitoniis minoribus, qui non impleant
      tonum.</p>
   <p>Hae igitur tres principales consonantiae, diatessaron videlicet,
      diapente ac diapason in decem et octo chordis per tetrachorda et pentachorda et octochorda
      apte distinguuntur. Nam omne, quod est tetrachordum, resonat consonantiam diatessaron;
      sunt
      enim quinque principalia tetrachorda, hypaton videlicet, meson, synemmenon, diezeugmenon,
      hyperboleon: quae in diatonico genere melorum resonant consonantiam diatessaron. Tria
      siquidem sunt genera melorum, diatonon scilicet, chroma, et enarmonium; sed diatonon
      durius
      et naturalius est caeteris: unde quasi repudiatis aliis hoc usitatius habetur. Dicitur
      autem
      diatonum, quod in omni tetrachordo per tonum ac tonum et semitonium progrediatur.
      Habet
      autem haec eadem consonantia diatessaron tres species: Primam videlicet, qua per tonum
      ac
      tonum semitoniumque progreditur: Secundam vero, qua per tonum semitonium ac tonum
      modulatur:
      Tertiam quoque, qua per semitonium tonum ac tonum canitur. Diapente autem consonantia distinguitur per pentachorda, quae et ipsa quatuor habet species. Et prima
      progreditur quidem per tonum tonum semitonium et tonum: Secunda per tonum semitonium
      tonum
      ac tonum: Tertia per semitonium et tres tonos continuos: quarta per tres continuos
      tonos et
      semitonium. Diapason quoque consonantia distinguitur per octo chordas. Constat enim,
      ut
      dictum est, ex quinque tonis et duobus semitoniis minoribus, continens videlicet in
      se
      diatessaron et diapente. Habet autem et ipsa species septem, quae quoniam in raro
      usu
      habentur, brevitatis causa a nobis praetermittentur.</p>
   <p>Nomina autem chordarum, in quibus hae consonantiae distinguuntur, haec
      sunt. Prima et gravissima omnium est proslambanomenos, duplici ratione immobilis,
      vel quia
      scilicet fundamentum est reliquarum vocum, vel quia in tribus generibus melorum, diatonico
      videlicet, chromatico et enarmonio, sono et nomine permanet uniformis. Ad quam obtinet
      toni
      proportionem sequens hypate hypaton, et ipsa similiter duplici ex causa immobilis:
      vel quia
      scilicet in tribus generibus est consimilis, vel quia a prima praecedente ad tertiam
      sequentem sine hac non potest cantilena intendi, neque a tertia sequente ad primam
      sine hac
      remitti. Tertia namque sequens post has est parhypate hypaton, nec in totum mobilis,
      nec in
      totum immobilis: quia in diatonico quidem et chromatico genere uniformis habetur,
      in
      enarmonio vero variatur. Et rursus a praecedente secunda ad sequentem quartam sine
      hac
      tertia potest cantus intendi, vel a quarta consequente ad secundam praecedentem remitti.
      Est
      itaque semitonii inter hypate hypaton, et parhypate hypaton. Post has itaque consequitur
      quarta lychanos hypaton mobilis per omnia, quia videlicet in tribus generibus variatur,
      et
      ab inferioribus ad superiora, vel a superioribus ad inferiora sine hac facilis patet
      in
      intensione vel remissione modulandi via. Est autem tonus inter parhypate hypaton et
      lychanos
      hypaton. A prima igitur proslambanomenos ad quartam lychanos hypaton intenditur consonantia
      diatessaron, et ab eadem quarta ad primam per tonum et semitonium et tonum remittitur.</p>
   <p>Quinta dehinc subsequitur hypate meson immobilis, sicut et hypate
      hypaton, tono quidem distans a lychanos hypaton, ad hypate hypaton autem resonans
      consonantiam diatessaron, ad proslambanomenos quoque symphoniam diapente, sive a
      superioribus ad inferiora remittatur cantilena, sive ab inferioribus ad superiora
      intendatur. Deinde sexto loco ponitur parhypate meson, nec in totum mobilis, nec in
      totum
      immobilis, sicut et parhypate hypaton; et ipsa quoque semitonio differt ab hypate
      meson. Sed
      ad parhypate hypaton obtinet symphoniam diatessaron intensam vel remissam. Septimo
      denique
      ordine succedit lychanos meson, per omnia mobilis, sicut et lychanos hypaton; quae
      a
      parhypate meson quidem tono distat, ad lychanos hypaton autem diatessaron resonat,
      ad
      parhypate hypaton vero diapente concrepat. Octavo deinceps loco collocatur mese, quae
      est media superiorum et inferiorum, immobilis et ipsa sicut et
      proslambanomenos; quia nec a superioribus vocibus ad inferiores pervius descensus,
      nec ab
      inferioribus ad superiores sine hac facilis patet ascensus. Et haec rursus a lychanos
      mesen
      distans tono, ad hypate meson vero facit consonantiam diatessaron, ad lychanos hypaton
      autem
      diapente, ad proslambanomenos quoque resonat diapason. Ubi aperte datur intelligi,
      quod
      supradictum est, diatessaron et diapente in diapason contineri. Nam a mese in hypate
      meson
      invenitur missa diatessaron, et ab hypate meson in proslambanomenos diapente remissa;
      itemque diapente remissa a mese in lychanos hypaton, et ab eadem in proslambanomenos
      remissa
      diatessaron; conversimque a proslambanomenos in lychanos hypaton intensa diatessaron,
      et ab
      eadem in mese intensa diapente; rursusque a proslambanomenos in hypate meson intensa
      diapente, et ab eadem in mese intensa diatessaron A mese igitur in proslambanomenos
      remissa
      diapason.</p>
   <p>Deinde sequuntur duo tetrachorda partim synemmenon partim
      diezeugmenon; sed synemmenon tetrachordum coniungitur cum mese per semitonium, quod
      est
      inter mese et trite synemmenon: diezeugmenon autem tetrachordum disiungitur a mese
      per
      tonum, qui est inter mese et paramese. Unde et illud appellatur synemmenon, id est,
      coniunctarum; istud vero diezeugmenon, id est, disiunctarum. Si igitur a mese, quae
      est
      octava, intendas semitonium, occurret nona trite synemmenon, nec in totum mobilis,
      nec in
      totum immobilis, faciens ad parhypate meson consonantiam diatessaron. A qua si rursus
      intendatur tonus, occurret decima, paranete synemmenon, mobilis per omnia, et facit
      diatessaron ad lychanos meson per tonum semitonium et tonum; ad parhypate meson vero
      resonat
      consonantiam diapente. Post hanc quoque intenso tono sequitur nete synemmenon undecima,
      quae
      ad mesen quidem resonat consonantiam diatessaron, ad lychanos vero meson diapente.
      Si autem
      a mese quis intendat tonum, occurret paramese, quae relicto tetrachordo synemmenon
      quasi
      post mesen videtur esse nona, sed hoc aptato comprobatur esse duodecima. Est autem
      immobilis
      et ipsa sicut et hypate hypaton, ad quam videlicet ipsa facit consonantiam diapason.
      Haec
      eadem quoque paramese ad hypate meson quidem remittit consonantiam diapente per tres
      tonos
      continuos et semitonium, sed ad parhypate meson non valet remittere diatessaron; unde
      et
      remota videtur a tetrachordo meson, et omnimodis est contraria trite synemmenon, adeo,
      ut si
      utralibet harum in cantu proferatur, altera nullatenus inferatur. Ab eadem paramese
      intenso
      semitonio consequitur decima tertia trite diezeugmenon, nec in totum mobilis nec in
      totum
      immobilis, sicut et parhypate hypaton, ad quam haec ipsa facit consonantiam diapason.
      Et est
      ea ipsa consona paranete synemmenon, nomine tantum discrepans ab ea, et quod a mese
      ad hanc
      fit intensio per tonum et semitonium, ad illam vero per semitonium et tonum. Ab eo
      rursus
      intenso tono occurret decima quarta paranete diezeugmenon mobilis per omnia, sicut
      et lychanos hypaton, ad quam ipsa facit consonantiam diapason. Haec eodem suo sono
      sonorumque proportione aequiparat nete synemmenon. Nam sicut a mese ad illam intenditur
      diatessaron per semitonium tonum et tonum, sic et ad istam per tonum semitonium et
      tonum.
      Remittit haec etiam sicut et illa, consonantiam diapente ad lychanos meson. Item ab
      eadem
      paranete diezeugmenon intenso tono sequitur decima quinta nete diezeugmenon, immobilis
      sicut
      et hypate meson, ad quam ipsa reddit consonantiam diapason. Resonat autem hoc tetrachordum
      a
      paramese inchoatum, sicut et reliqua, consonantiam diatessaron. Cui addito tono quidem
      inter
      mese et paramese fit consonantia diapente. Huic aptatur tetrachordum hyperboleon:
      intenso
      enim semitonio a nete diezeugmenon nascitur decima sexta trite hyperboleon, nec in
      totum
      mobilis, nec in totum immobilis, sicut et parhypate meson, ad quam ipsa resonat consonantiam
      diapason. Ab ea quoque intenso tono succedit decima septima paranete hyperboleon mobilis
      per
      omnia, sicut et lychanos meson, ad quam ipsa facit consonantiam diapason. A qua rursus
      intenso tono subsequitur decima octava nete nete hyperboleon, immobilis sicut et mese,
      ad
      quam ipsa reddit duplicem sonum. Quemadmodum enim proslambanomenos ad mesen intendit
      diapason, ita mese ad nete hyperboleon. Unde et proslambanomenos ad nete hyperboleon
      facit
      bisdiapason, quae et quadrupla nuncupatur. Sed haec, ut dictum est, in nostris cantilenis
      non adhibetur.</p>
   <p>Ex supradictis igitur speciebus consonantiarum nascentur octo modi
      sive tropi, per quos omnis cantus moderatur. Horum primus et omnium gravissimus vocatur
      hypodorius, secundus hypophrygius, tertius hypolydius, quartus dorius, quintus phrygius,
      sextus lydius, septimus mixolydius vel hyperdorius, octavus hypermixolydius. Et primus
      quidem superatur a secundo in cacumine tono: secundus autem a tertio tono: tertius
      vero a
      quarto semitonio; quartus quoque a quinto tono: quintus autem a sexto tono. sextus
      vero a
      septimo semitonio: septimus autem ab octavo tono; quod in monochordi partitione in
      promtu
      est videre, ubi ea, quae est mese hypodorii, aequiparat in sui dispositione lychanos
      meson
      hypophrygii, et parhypate meson hypolydii, nec non hypate meson dorii. Mese autem
      hypophrygii est paramese hypodorii: mese quoque hypolydii est trite diezeugmenon eiusdem
      hypodorii: itemque mese dorii est paranete diezeugmenon eiusdem hypodorii; distat
      igitur
      mese dorii diatessaron consonantia. Sicque sequentes tropi sese alterutrum in acumine
      superant, ut nete hyperboleon hypodorii inveniatur, mese hypermixolydii; facitque
      eadem
      hypermixolydii ad dorii mesen consonantiam diapente, ad mesen vero hypodorii resonat
      consonantiam diapason; siquidem ea ipsa, quae est media primi, est et prima octavi.
      Quocirca
      plerumque contingit, ut cantus eminentiorum troporum a sui status rectitudine resolvantur
      in
      chordas inferiores. Ex his itaque quatuor dicuntur autentici, id est,
      magistri vel principales: eisque vicissim supponuntur alii quatuor, qui vocantur plagi,
      id
      est, laterales vel particulares.</p>
   <p>Indicis a summo capiens exordia primus,</p>
   <p>In minimi primo flexu postrema reponit,</p>
   <p>Quae sedes stat principium finisque secundi,</p>
   <p>Tertius a summo rursum capit indicis ortum.</p>
   <p>In summo finem distinguens auricularis.</p>
   <p>Hic caput et finis quarti dinoscitur esse.</p>
   <p>Indicis in medio quintus sumit caput artum,</p>
   <p>Et medii finem modulaminis aptat in unque:</p>
   <p>Qui locus exortum sexti finemque tuetur.</p>
   <p>Indicis hinc radix septeni perficit ortum.</p>
   <p>Summus apex medii cuius postrema resumit,</p>
   <p>Octavus hac sede caput finemque reponit.</p>
   <p>Prius dividenda est tota linea in quatuor partibus per tria puncta
      semper a dextero latere procedens, id est, a dextra magada. In primo puncto pone P.
      quae
      chorda vocatur nete hyperboleon. In secundo pone H. et vocatur mese. In tertio D.
      et vocatur
      lychanos hypaton. In quarto autem pone A. vel in sinistra magada, cuius chorda
      proslambanomenos. Deinde divide per octo partes usque ad P. et pone novem usque ad
      O. et
      erit tonus, cuius chorda vocatur trite hyperboleon: et iterum octo partes usque ad
      O. et
      novem usque ad N. et erit tonus; chorda eius vocatur trite hyperboleon. Et haec sunt
      sesquioctavae proportiones. Deinde divide usque ad P. in tres partes, et in quarta
      pone M.
      et erit symphonia diatessaron; chorda eius vocatur trite diezeugmenon. Divide iterum
      in duas
      partes usque ad P. et in tertia pone I. et erit symphonia diapente; chorda eius vocatur
      paramese. Porro divide ab I. usque ad H. et in horum medio superpone figuram trite,
      cuius
      chorda vocatur trite synemmenon. Item divide usque ad I. in duas partes, et in tertia
      pone
      G. et iterum erit symphonia diapente, cuius chorda vocatur lichanos meson. Divide
      iterum in
      duas partes usque ad H. et in tertia pone F. cuius chorda vocatur parhypatemeson.
      Divide
      iterum in duas partes usque ad I. et in tertia pone E. cuius chorda vocatur hypate
      meson.
      Item divide usque ad F. in tres partes, et in quarta pone C. et erit symphonia diatessaron,
      cuius chorda vocatur parhypate hypaton. Divide item usque ad E. in tres partes, et
      in quarta
      pone B. cuius chorda vocatur hypate hypaton.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Dietrich Gresemund</p>
   <p>Lucubratiunculae bonarum septem artium liberalium.</p>
   <p>Mainz 1494.</p>
   <p>Capitulum quintum.</p>
   <p>De Musica.</p>
   <p>Aristobolus. Age nunc, si tibi quicquam nervorum est, musicam tueare,
      cui praeter inanem quandam levitatisque plenam psallendi artem est omnino nihil. Parum
      igitur in ea sicut et ceteris invenies momenti.</p>
   <p>Chiron. Fructus eius quoniam tibi absconditus est, abs te vilipenditur.
      Quem si nosses, aliter ac jam facis, loquerere. Quemadmodum enim humana corpora gravibus
      morbis implicata medelis adhibitis curantur, pristinamque resumunt sanitatem, ita
      et animi
      nostri, dolore oppressi, ab eo per musicam liberantur. Nam dulces vocum concentus
      modulationesque suaves abigere mesticiam plerumque consueverunt.</p>
   <p>Aristobolus. Sicut ais, musica pro afficiendo gaudio mentibus humanis
      expedit uti. Reiicienda est ergo.</p>
   <p>Chiron. Quamobrem?</p>
   <p>Aristobolus. Nam cum leticia soleat quandoque multum obesse, quippe
      quae interimat etiam, cum scilicet cor sanguine ac spiritibus vitalibus destitutum
      nimia
      deficit ariditate, quam solet mors nonnunquam comitari, id nimio gaudio evenit. Quod
      Sophocli et Philomeni ceterisque nonnullis legimus accidisse. Quid ergo musicam adeo
      extollis, atque a leticia concitanda laudas, quae perniciosum interdum
      sequacibus suis exitum praestat?</p>
   <p>Chiron. Hi, quorum facis mentionem, non gaudio per musicam affecti
      interiere. Aliae fuerunt aliaeque causae. Haec enim ars non eam humanis mentibus leticiam
      ingerit, quae obesse possit, sed maerorem passionemque melancolicam exterminat Quinimmo
      et
      gaudium intemperatum potest imminuere. Sunt etiam funebres cantus, tristiaque carmina,
      quae
      te, si nimirum fueris elatus, mestum reddent. Sic optimo quodam nostri affectus moderamine
      temperabuntur, ut nec merore deiecti torpeant, nec plus aequo insolescant. Ad animorum
      itaque commotionem nihil est (ut ita dixerim) utilius musica. Nam et mentes in rabiem
      versas
      mitigat. Hinc de David rege tradunt annales, quemadmodum Saulem spiritu maligno exagitatum
      cordarum pulsu cytharaeque lusu ab insania revocavit.</p>
   <p>Aristobolus. Proh, tantusne vir musicae dedit operam? Quae reges
      dedecet, utpote nihil ad gubernandam rem publicam adiumenti praebens. Neroni quidem
      obiectum
      est probro, quod nimis studiose musicam sectaretur. Et Phillippus Macedo cum psaltem
      quendam
      inter coenandum emendare vellet ac de pulsandis fidibus disserere, is, hoc abste,
      o rex
      (ait) superi mali avertant, ut melius haec quam ego noscas.</p>
   <p>Chiron. Si quis nimio ardore in musicam feratur, reprehensione non
      caret. Permittitur enim huius artis usus moderatus etiam princibus. Apud quos olim
      praesertim Graecos magno in precio habita est. Nam Themistocles quod in convivio lyram
      recusasset, indoctior est reputatus.</p>
   <p>Aristobolus. Quaenam audio? In conviviis ergo et inter epulas musica
      frequentabatur, tanquam ad libidinem provocandam non Cerere Bacchoque (sive quis alget
      Venus) esset satis, quinimmo ad alenda turpia voluptatum incentiva musicam etiam adhiberent.
      Heusquam nunc dedecoris plenas affers laudes, quas consultius reticuisses.</p>
   <p>Chiron. Expecta audire et me, nec ante diffinias, quam sententiam
      intelligas partis adversae. Existimasne principes priscos indulsisse voluptati? Quorum tanta exstant domi forisque facinora egregia monumentis tradita
      literarum! Quae minime gessissent, nisi se a tam dira detestandaque mortalium peste
      abdicassent. Sed si quando eos fieri tristiores contigisset, (more pythagorico) musicam
      ad
      moerorem tollendum, non fovendam Venerem (quam non secus ac letalia horrebant venena)
      paulisper accersiebant. Quam igitur es mordax, qui in peius interpretaris omnia, quamvis
      et
      ego tibi assentiar, musicae plerumque fieri abusum atque per eam animos ad luxuriam
      pellici
      carminibus quibusdam impudicis et lascivis. Qua si quis honeste utatur, minime talia
      sunt
      timenda.</p>
   <p>Aristobolus. Utare musica ut voles, attamen non video, qui possit ex ea
      fructus oriri, cum habeat rosas easque spinis et sentibus multis interseptas. Nam
      si ad
      musicam quis accedat, vix, credo, abibit illaesus, reportabit aculeos, dum sectatur
      flores,
      quos contempsisse satis existimari debet.</p>
   <p>Chiron. Non riget tribulis musica, si alia non addantur obscoena. Quae
      ubi accesserint, quis negat pudorem difficilem esse custoditu? Sed nihil fructus habere
      musicam contendis.</p>
   <p>Aristobolus. Nisi hanc velis esse utilitatem, quod ad animorum
      commotionem prosit.</p>
   <p>Chiron. Praeter eam et alia est commoditas.</p>
   <p>Aristobolus. Quaenam?</p>
   <p>Chiron. Nedum in re privata (ut credis) iucunda salubrisque est musica,
      sed etiam negotiis publicis est adiumento.</p>
   <p>Aristobolus. Quibus?</p>
   <p>Chiron. Certaminibus, in quibus percinentes habentur modulatores.</p>
   <p>Aristobolus. Sane vulgares sunt hi sonitus, tristesque magis strepitus
      quam armoniae. Tuba enim raucum quendam gemitum emittit, nec ibi musicae ratio habetur.</p>
   <p>Chiron. Negas tubam esse musici quippiam? Quae, etsi (ut sentire
      videris) modicam prae se fert incunditatem, ad ferociam tamen truculentiamque concitat milites, animat in hostes ac ad conserendas manus reddit ferventiores. Neque
      tamen hoc sola (ut forsitan credis) molitur tuba, nam proditum est memoriae, Lacedaemones
      in
      aggrediendis hostibus non lituis vel tuba (quae solent animos militum evibrare), sed
      tibiis
      usos, nihil in principio bellorum salubrius arbitrati, quam si permulcti sonis mitioribus
      haud immodico ferocitent, et ne sparsim dispalati in certamen proruerent, vis et impetus
      eorum militaris musicae disciplina cohiberetur. Quod super amplissimas copias ubi
      congrediendum est, agere nimirum decet. Maximum est enim hoc ad consequendam victoriam
      momentum.</p>
   <p>Aristobolus. Insanis atque deliras, si propter has modulationes rem
      militarem prosperius successuram arbitraris; an ideo plures ex hostium numero casuros
      putas,
      quibuscum res geritur ferro?</p>
   <p>Chiron. Nescio recusesne an nequeas me intelligere, alterum
      malivolentiae, alterum ignaviae adscribendum esset. At quis est adeo tardo hebeteque
      ingenio, quem lateat, tibiarum praecentione fieri, ut aequabili modulatoque sensim
      ingressu
      stipatum agmen non dissolvatur? Quod ubi fuerit distractum, non multum spei de victoria
      potiunda reliqui esse potest. Non enim fortitudo alacritasque militum quicquam proficeret,
      nisi certos in ordines distributi coadunatique in aciem hostem aggrederentur. Ad quod
      modulationes musicae sunt peropportunae. Nam et Halyatus, Lydorum rex, non fistulatores
      modo
      et fidicines, sed feminas etiam fidicines traditur in procinctu habuisse.</p>
   <p>Aristobolus. Lauda musicam, ut voles, me nullum tenet eius
      desiderium.</p>
   <p>Chiron. Sic es ad lyram asinus?</p>
   <p>Aristobolus. His me verbis lacessere noli, ne canem sopori deditum te
      paeniteat irritasse.</p>
   <p>Chiron. Canis ergo es?</p>
   <p>Aristobolus. Cessa, per Jovem, ne me qui sim experiare.</p>
   <p>Chiron. Licetne salibus uti? Sed redeo ad id quod te ex musica nullam sentire
      dicis voluptatem</p>
   <p>Aristobolus. Voluptas enim semper a me fuit aliena, qua commoveri animi
      est improbi effeminatique.</p>
   <p>Chiron. Tu verba secus ac a meproferuntur, interpretaris. Honestam ego
      volui voluptatem, tu refers ad turpem. Quod autem musica te non affici dicis, durum
      te et
      ferreum ostendit. Musica enim dulcedine sua fera etiam animantia demulcet.</p>
   <p>Aristobolus. Id ego nunquam audierim.</p>
   <p>Chiron. Habeo tibi in hac re fidem, cum sunt multa quae nesciant
      bonarum artium impugnatores. Sed audi, obsecro, unum. Proditum est memoriae, delphinos
      musicae (praesertim simphoniae) amore plurimum trahi. Referam ergo, quibus potero
      brevioribus verbis, quae de Arione fidicine memoratu digna traduntur. Is enim Periandro,
      Chorinthiorum regi, artis causa percarus fuit, cumque ab eo in Italiam traiiceret,
      magna ibi
      pulsandis fidibus auri vi promerita, rediturus Chorinthios nautas (quibus melius fidebat)
      ut
      eum reducerent conduxit. Illi Arione accepto cum in altum navigassent, consilium de
      necando
      eo spe praedae inierunt. Arion omnem pecuniam resque suas illis dedit, quominus vita
      eriperetur. Sed preces ejus neglectae non magis profuere quam quod sua seipse manu
      interimeret. Unum tamen impetravit, ut priusquam mortem oppeteret, carmen consolatorium
      caneret. Cumque sic sumptis fidibus in summa puppi stans dulce modularetur, plurimos
      ad se
      audiendum delphinos provocavit. Desilicus vero ab eorum uno exceptus est, praetervectusque
      Thenarum Laconiae oppidum. Is non sua, sed musicae (quam profitebatur) causa mortis
      evasit
      discrimen.</p>
   <p>Aristobolus. Potest quidem esse, ut ais, delphinos musicis concentibus
      delectari. At homines (qui non voluptate, sed ratione duci debent) nunquam his levitatibus
      operam dare decet; adde quod propter multitudinem vehementiamque vocum laeditur cerebrum,
      laeduntur spiritus vitales cantantium. Quo fit ut ad mores male dispositi
      reddantur, quos Aristoteles banausos dicit.</p>
   <p>Chiron. Numquam ea ex musica sequi mala persuadebis, nisi ob
      immoderatum eius usum, hoc est, abusum. Quis enim nescit animo advertendum (pro egregia
      illius comici sententia in omni actione omnique negotio apprime observanda): Ne quid
      nimis.
      Ideoque musicam amabo quod vivam, et ideo magis, quod per hanc in templis deus optimus
      maximus laudatur.</p>
   <p>Aristobolus. Jam vero musica relicta, pergamus ad Arithmeticam
      absolvendam.</p>
   <p>Musica vero (quam detestatus es, Aristobole) haud parum habet momenti,
      cum in rebus humanis (quia mentes nostras moerore deiectas in laetitiam revocat. Ideoque
      Pythagoricis mos fuit, ut et ubi cubatum irent, et quando mane surgerent, si quid
      tristitiae
      inerat, id lyra suaviter concrepante diluerent) tum in rebus bellicis. Ea enim evibrantur
      militum animi. Quapropter tu, O Aristobole, succumbis.</p>
</div>
</main>

</body>
</html>

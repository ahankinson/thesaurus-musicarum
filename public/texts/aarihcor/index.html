<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Petrus Aaron Florentinus ad Lectorem</p>
   <p>Quaedam lector humanissime in nostris institutionibus obscuriora
      quibusdam uidebantur: quaedam uero in curia correctoris cui impressoris erores corrigendos
      tradidi. Quare ut gratiores: et emendatiores illae in manus hominum deinceps uenirent:
      seruato per libros: et capita ordine suo in lucem dedimus obscurioribus: et deprauata
      pristinae syncaeritati restituimus.</p>
   <p>Libro primo.</p>
   <p>In primo igitur libro capite tricesimo ubi diximus quod diapason:
      diapente: ac diatessaron praedictorum tonorum partes sunt: sic uolumus intelligi:
      quod
      diapente: ac diatessaron praedictorum tonorum: ac diapason partes sunt.</p>
   <p>Libro Secundo.</p>
   <p>Libro secundo Capite quarto ubi diximus de quattuor locis sub signo b
      mollis ad descensum pertinentibus: Ad ascensum ac descensum emendamus.</p>
   <p>Capite octauo ubi dicitur prima fiet in d la sol re: error est
      correctoris: Nam d sol re legendum est.</p>
   <p>Capite decimo ubi modum maiorem perfectum: et imperfectum et minorem
      perfectum et imperfectum esse docuimus: quando maxima ualebit tres longas perfectas:
      et
      imperfectas: et quando longa ualebit tres breues perfectas: et imperfectas: tunc
      intelligimus esse maiorem perfectum: et minorem perfectum.</p>
   <p>Capite undecimo similis est error: ubi legitur complectitur autem
      tria tempora: quae nouem semibreues efficiunt: legendum est: Complectitur autem tria
      tempora: quae nouem semibreues: et etiam sex afficiunt. Vbi uero dicitur Ostendit
      etiam
      longam tria perfecta ualere tempora: legi uolumus: Ostendit etiam longam tria perfecta:
      et
      imperfecta ualere tempora. Praeterea ubi legitur: secunda breuis duas breues perfectas
      ualet: legi uolumus: Secunda breuis in tempore perfecto duas breues perfectas ualet.
      Vbi
      uero legitur: Solent etiam antedictae trium temporum pausae: et paulo post: hoc est
      si
      indici perfecti temporis suberunt perfectae quidem: Sin autem. Hoc intelligimus de
      temporibus: quae in ipsa pausa demonstrantur. Vbi autem legitur: et in ipsis semibreuibus
      alteratio fiet intelligimus non solum de semibreuibus: sed etiam de
      breuibus. At ubi dicitur: Est ergo necesse: Hoc in loco ostenditur: quod una tantum
      pausa
      trium temporum sine circulo: aut pausae semibreuium simul descriptae non sint quantitatis
      temporum perfectorum: sed imperfectorum: sed solum ostendit modum minorem perfectum
      in
      tempore imperfecto. Item ubi legitur: utuntur alio quoque indice compositores: intelligimus
      in tali figura modum esse perfectum in tempore imperfecto.</p>
   <p>Capite .XIIII. ubi legitur Numerus hic longarum trium perfectarum
      adde siue imperfectarum ubi autem legitur quando igitur assignatas cuilibet maximae
      tres
      longas uideris perfectas legatur siue perfectas siue imperfectas. ubi uero dicitur:
      Nam cum
      tenorem inueneris: qui de longis et breuibus constet: et treis breues perfectas siue
      imperfectas pro qualibet longa numerabis et caetera dicemus modum minorem perfectum.</p>
   <p>Vbi autem dicitur tertio per pausas intelligimus breuem semper esse
      perfectam ante pausam sibi similem: et ante pausam longae: aut aliam se maiorem secundum
      compositoris arbitrium potest a parte anteriori esse imperfecta. Sed quia tibi forte
      dubitationem generabit: cum dicimus ante pausam maximae: cum a paucis talis pausa
      fuerit
      constituta: et appellata sit duplex longa: quamuis capite .XXXI. talem fecerimus
      distinctionem: nihil aliud quidem est: quam quod cognito uigore uirgularum: quae sunt
      trium:
      aut duorum temporum quantitas dictae maximae datur si perfecta est aut imperfecta:
      mihi
      quidem ob talem causam uisum est appellare pausam maximae duas illas duorum temporum
      uirgulas: uel potius duas illas: aut tres uirgulas duorum: aut trium temporum pausas
      dicere
      maximarum: quae quidem pausae tantum ualebunt: quantum antecedens signum: aut sua
      natura
      demonstrabit.</p>
   <p>Capite .XVI. ubi dicitur tertio de pausis ipsarum semibreuium: idem
      sentimus: quod per breuem perfectam supra demonstratum est.</p>
   <p>Capite .XVII. ubi legitur tertia demum: intelligi uolumus de punctis
      diuisionis alterationis: et reductionis: non autem de punctis semibreuium: et minimarum
      cantabilium.</p>
   <p>Capite .XVIII. ubi de breui: et semibreui nigra loquimur: scito nos
      loqui secundum consuetudinem: quamuis saepenumero sesqualteratae inueniantur.</p>
   <p>Capite .XXI. diximus breuem uacuam ante plenam non esse similem: hoc
      diximus propter aliquam compositionem uirorum excellentium: qui perfectionem non seruant: Attamen haec nostra est sententia: quod omnis maxima: longa: et
      breuis ante nigram aut albam sit similis.</p>
   <p>Capite .XXIII. ubi dicitur: quod maxima in modo maiori perfecto
      .XXVII. semibreues ualet: ibi deest tempus. Deest etiam tempus: ubi dicitur quod sub
      modo
      maiori perfecto.</p>
   <p>Capite .XXIIII. ubi dicimus: quod modus minor perfectus per pausam
      trium temporum simul cum circulo demonstratur: monemus hoc in loco: quod quamuis ibi
      non
      inueniatur circulus: restat tamen modus minor perfectus: quia potest esse trium temporum
      perfectorum: et imperfectorum. Demonstratur etiam esse modus minor perfectus in tempore
      imperfecto circulus cum zifra et iuxta posita.</p>
   <p>Capite .XXV. quamuis declaratum non fuerit: quod maxima possit a
      duabus breuibus imperfici: scito tamen: quod solum in modo maiori perfecto: et minori
      imperfecto a duabus breuibus imperficitur. Nam ipsae duae breues ualorem unius longae
      redintegrant.</p>
   <p>Capite .XXXII. Aduerte in comparatione illa circuli in medio punctati
      comparando illum circulo sine puncto: errorem inesse cum dicitur proportionem esse
      quadruplam: dicimus enim duplam: non autem quadruplam secundum communem usum compositorum:
      quemadmodum uidebis: si totum illud caput diligenter legeris. Quod si forte tibi uidebitur:
      aliquid ibi esse: quod tibi scrupulum moueat: ne mireris: Sum enim ibi locutus secundum
      huius temporis consuetudinem: sicut in nouis apparet compositionibus.</p>
   <p>Capite .XXXIII. ubi dicimus tonum aequaliter non diuidi. Talem ibi
      diuisionem intelligi uolumus: qualem de ipso tono Boetius facit.</p>
   <p>Libro Tertio.</p>
   <p>Libro tertio capite tertio superflua est dictio Monochordon: quod non
      significat unisonum: sola enim chorda consonantiam non reddit: aut unisoni uocem
      efficit.</p>
   <p>Caput .XVI. Tonum diuisimus per semitonia: et ostendimus semitonium
      maius secundum opinionem quorundam esse in parte acuta. Verum hoc in loco sic nostram
      sententiam accipi uolumus: ut non semper id uerum sit: Namque aliquando contrarium
      fiet uel
      necessitate quadam: uel diuidentis arbitrio: quemadmodum dicimus de illis tonis: quae
      semitonum habent cantabile in acutum diuiditur enim cum semitonio minore
      in graue: maius uero in acutum. De aliis uero erit contrarium.</p>
   <p>Capite .LVII. error incidit in comparatione numerorum: ubi dicitur
      superbipartiens secundas: ubi restituendum est: superbipartiens tertias in praesentibus
      numeris quinque ad tria. Octo ad quinque supertripartiens quintas. Nouem ad quinque:
      superquadripartiens quintas.</p>
   <p>Capite ultimo ne ambiguus sis de proprietate in ligaturis
      ascendentibus: ac descendentibus a parte dextra: et sinistra: Hic intelligi uolumus
      ipsam
      proprietatem esse uirgulam illam notulis applicatam.</p>
</div>
</main>

</body>
</html>

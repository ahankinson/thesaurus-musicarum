<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Christiani Sadze de Flandria</p>
   <p>Tractatus modi, temporis et prolationis</p>
   <p>Omnem scientiam omnemque philosophiam credimus et profitemur de externo
      fonte, id est a Spiritu Sancto emanare; ipse enim qui cuncta creavit, omnia voluit
      in numero
      et mensura constituere, ut nec numeri sine mensura nec mensura sine numeris esse possint.
      Nam numeri et mensure, quantum ad musicam pertinent, in virtute sonorum et proportionum
      constituuntur. Philosophiam autem sapientie studium Pythagoras nuncupavit, ut Boetius
      refert, qui non minus speculationem in musica quam in ceteris liberalibus artibus
      semper
      habuit.</p>
   <p>Numeri autem qui a consonantiis creantur, vel per quos ipse consonantie
      discernuntur, tantum sunt septem: id est, Epytritus; Emyolius; Duplaris; Superbipartiens;
      Triplaris; Quadruplus; et Sexquioctavus.</p>
   <p>Numeri non in proportionibus sunt hi: dyatessaron sesquitertia, cujus
      numeri sunt septem, ut 4 ad 3.</p>
   <p>Dyapente dicitur sesquialtera, cujus numeri sunt quinque, ut 3 ad
      2.</p>
   <p>Dyapason dyatessaron vocatur dupla superbipartiens, cujus numeri sunt
      undecim, ut 8 ad 3.</p>
   <p>Dyapason dyapente tripla nuncupatur, cujus numeri sunt quatuor, ut 3 ad
      1.</p>
   <p>Disdyapason quadrupla est, cujus numeri sunt quinque, ut 4 ad 1.</p>
   <p>Epogdous autem est sesquioctava proportio, cujus numeri sunt decim et
      septem, ut 9 ad 8: et per hoc dicit Remigius: Veritas musice in numeris proportionum
      consistit.</p>
   <p>Cum notum sit musicam constare ex sonis qui sunt ad invicem
      proportionales secundum numerum motuum in ipsis reperte sunt, ideo non est inutile
      percurrere generaliter proportiones numerorum.</p>
   <p>Omnis autem numerus ad alterum comparatus aut est ei equalis aut
      inequalis: nam hoc competit cuilibet quantitati. Si equalis, idem sunt et
      unum sunt in quantitate; ideo non variatur, nec ex sonis equalibus fit consonantia.
      Si autem
      inequalis, aut major aut minor, dicitur alterum altero mujus quinque modis, ut multiplex;
      superparticularis; superpartiens; multiplex superparticularis; et multiplex superpartiens.
      Appositaque ista subdividitur totidem modis minus.</p>
   <p>Multiplex est quando major numerus habet in se minorem bis, ter, vel
      quater. Et ejus species sunt dupla, tripla, quadrupla, et usque in infinitum.</p>
   <p>Superparticularis est quando major numerus continet minorem et aliquam
      ejus partem aliquotam; cujus species sunt sexquialtera, sexquitertia: et sic usque
      in
      infinitum.</p>
   <p>Superpartiens est quando major numerus continet minorem et ejus partes
      aliquotas ex quibus non fit una aliquota: cujus species sunt superbipartiens,
      supertripartiens, et sic in infinitum.</p>
   <p>Multiplex superparticularis est quando major numerus habet in se
      minorem bis, vel ter, et aliquam ejus partem aliquotam, cujus species sunt multiplices;
      scilicet dupla, sesquialtera, tripla sesquitertia; et ex parte utriusque itur in
      infinitum.</p>
   <p>Multiplex superpartiens est quando major numerus habet minorem bis vel
      ter, et aliquas ejus partes ex quibus non fit aliqua aliquota: cujus species sunt
      iste:
      duplex superbipartiens, triplex supertripartiens; et itur ex parte utriusque in infinitum,
      addendo quamlibet speciem multiplicis cuilibet speciei superpartientis. Et exempla
      cujuslibet speciei sic in numeris ordinantur:</p>
   <p>[CSIII:265, text: Multiplex, Dupla, Tripla, Superparticularis,
      Sexquialtera, Sexquitertia, Superpartiens, Superbipartiens tertias, Supertripartiens
      quartas, Multiplex superparticularis, Dupla sexquialtera, Dupla sexquitertia, Tripla
      sexquitertia, Multiplex superpartiens, Dupla superbipartiens tertias, Tripla
      supertripartiens quartas, Fundamentum, Relationis, 24, 48, 72, 96, 36, 108, 144, 18,
      54, 16,
      32, 64, 20, 40, 60, 80, 21, 42, 63, 84, 30, 60, 90, 120, 28, 56, 84, 112, 160, 64,
      96, 128,
      45, 90, 135, 180, 12, 48.] </p>
   <p>Proportio est habitudo duorum terminorum ad invicem, vel distantia duorum
      terminorum inter se; cujus quinque sunt genera, scilicet multiplex, superparticulare,
      superpartiens, multiplex superparticulare, et multiplex superpartiens.</p>
   <p>Multiplex genus est quando major numerus continet in se minorem bis,
      ter, quater sine ejus parte aliquota: cujus species sunt iste; dupla, tripla, quadrupla,
      etc., usque in infinitum.</p>
   <p>Dupla proportio est quando major numerus continet in se minorem bis, ut
      duo ad unum, et quatuor ad duo, sex ad tria, etc. Sub qua proportione dyapason consonantia
      consistit; que quidem proportio prima species hujus generis esse dicitur. Et nominatur
      etiam
      aliis nominibus sequentibus, scilicet: dyocto; dyaplasis; dyaplaris; consonantia;
      equisonantia; unisonantia; iustitia; concordia, et trochea.</p>
   <p>Tripla proportio est quando major numerus continet in se minorem ter,
      ut tria ad unum, et sex ad duo, et novem ad tria: sub qua proportione dyapasen cum
      dyapente
      consonantia continetur; hec nam secunda species hujus generis continetur et nuncupatur.</p>
   <p>Quadrupla proportio est quando major numerus continet in se minorem
      quater, ut quatuor ad unum, octo ad duo, duodecim ad tres: sub qua proportione bis
      dyapason
      continetur. Hec autem proportio vocatur hujus generis tertia species.</p>
   <p>Superparticulare genus est quando major numerus continet in se minorem
      semel et ejus aliquotam partem: cujus species sunt iste; sesquialtera, sesquitertia,
      sesquiquarta, et sesquiquinta: et ejus pars aliquota est illa que aliquotiens sumpta
      reddit
      suum totum, ut bis bis quatuor reddunt; et ter ter novem conficiunt; bis ter, sex;
      ter bis
      eadem sex faciunt.</p>
   <p>Proportio sesquialtera est quando major numerus continet in se minorem
      semel et ejus insuper aliam partem; et vocatur ista proportio alio nomine emyolia:
      sub ista
      namque proportione dyapente consonantia continetur.</p>
   <p>Proportio sexquitertia est quando major numerus continet in se minorem
      semel et ejus tertiam partem, ut quatuor ad tres, octo ad sex, duodecim ad novem,
      etc. Et
      dicitur sesquitertia a sesqui quod est totum, et tertia quod est tertia pars; quia
      major
      numerus continet in se minorem et ejus tertiam partem. Vocatur etiam ista proportio
      Epytrita
      ab epy, quod est supra, et trito, quod est tres, eo quod quaternarius est supra ternarium,
      et ejus tertiam partem continet: sub qua proportione dyatessaron consonantia continetur,
      quia ea sub tali numero numeratur.</p>
   <p>Proportio sesquiquarta est quando major numerus continet in se minorem
      semel et ejus quartem partem, ut quinque ad quatuor, et decem ad octo.</p>
   <p>Proportio sesquioctava est quando major numerus continet in se minorem
      semel et ejus octavam partem, ut novem ad octo, decem et octo ad sexdecim, etc. Sub
      qua
      proportione tonus, qui epogdous dicitur, continetur.</p>
   <p>Superpartiens genus est quando major numerus continet in se minorem
      semel et insuper aliquas ejus partes, scilicet duas, vel tres, vel quatuor: cujus
      species
      sunt iste; scilicet superbipartiens, supertripartiens, superquadripartiens.</p>
   <p>Proportio superbipartiens est quando major numerus continet in se
      minorem semel et insuper ejus duas partes, ut quinque ad tres, decem ad sex, et quindecim
      ad
      novem.</p>
   <p>Supertripartiens proportio est quando major numerus continet in se
      minorem semel et insuper ejus tres partes, ut septem ad quatuor et quatuordecim ad octo, etc. Et ista proportio superpartiens tertias dicitur.</p>
   <p>Superquadripartiens proportio est quando major numerus continet in se
      minorem semel et insuper partes ejus quatuor, ut novem ad quinque, decem et octo ad
      decem,
      etc.</p>
   <p>Multiplex superparticulare genus est quando major numerus continet in
      se minorem multipliciter, et insuper ejus aliquotam partem: cujus species sunt iste;
      scilicet dupla sesquialtera, dupla sesquitertia, dupla sesquiquarta.</p>
   <p>Dupla sesquialtera est quando major numerus continet in se minorem bis
      et insuper ejus medietatem partes, ut quinque ad duo, decem ad quatuor, et quindecim
      ad
      sex.</p>
   <p>Dupla sesquitertia est quando major numerus continet in se minorem ter
      et ejus medietatem, ut septem ad duo, quatuordecim ad quatuor.</p>
   <p>Dupla sesquiquarta est quando major numerus continet in se minorem
      quater et ejus medietatem, ut novem ad duo, decem et octo ad quatuor.</p>
   <p>Multiplex superpartiens genus est quando major numerus continet in se
      minorem pluries et insuper aliquas ejus partes; cujus species sunt iste: dupla
      superbipartiens, dupla supertripartiens, tripla superbipartiens, et tripla
      supertripartiens.</p>
   <p>Dupla superbipartiens proportio est quando major numerus continet in se
      minorem bis et insuper ejus duas partes, ut octo ad tres, et sexdecim ad sex, et quatuor
      viginti ad novem.</p>
   <p>Dupla supertripartiens proportio est quando major numerus continet in
      se minorem bis et insuper ejus tres partes, ut undecim ad tres, et viginti duo ad
      sex.</p>
   <p>Tripla supertripartiens proportio est quando major numerus continet in
      se minorem ter et insuper tres partes, ut quindecim ad quatuor, triginta ad octo,
      et eodem
      modo itur in infinitum.</p>
   <p>Proportio triplaris comatis divisio est quando major numerus continet
      in se quater minorem et insuper ejus unam partem, ut novem ad duo, decem et octo ad
      quatuor.</p>
   <p>Sequitur declaratio modi, temporis et prolationis.</p>
   <p>Et primo nota: Duplex est modus, perfectus et imperfectus. Modus
      perfectus est duplex, scilicet major et minor. Modus perfectus major consistit in
      maximis,
      et fit quando maxima valet tres longas sive perfectas vel imperfectas. Et modus minor
      perfectus consistit in longis; et fit quando longa valet tres breves sive perfectas
      vel
      imperfectas.</p>
   <p>Et sic patet quod longa potest esse perfecta, longis existentibus
      imperfectis; et e converso maxima potest esse imperfecta longis existentibus perfectis;
      et
      maxima potest esse imperfecta longis existentibus imperfectis. Et hoc potest fieri
      in
      utroque modo, in utroque tempore, et in utraque prolatione. Et sicut dictum est de
      maximis
      respectu longarum, ita dicendum est de longis respectu brevium.</p>
   <p>Sequitur de tempore.</p>
   <p>Tempus est duplex, scilicet perfectum et imperfectum, et consistit in
      brevibus.</p>
   <p>Tempus perfectum est quando brevis valet tres semibreves in utraque
      prolatione.</p>
   <p>Tempus imperfectum est quando brevis valet duas semibreves in utraque
      prolatione.</p>
   <p>Sequitur de prolatione.</p>
   <p>Prolatio est duplex: perfecta et imperfecta; perfecta que vocatur
      major; imperfecta que vocatur minor. Prolatio perfecta, id est major, est quando semibrevis
      valet tres minimas. Prolatio imperfecta id est minor, est quando semibrevis valet
      duas
      minimas. Exempla de supra dicitis sequuntur, si bene inspexeris:</p>
   <p>[CSIII:268; text: Modus major perfectus, de modo minori perfecto, de
      tempore perfecte, et de majori prolatione. Modus major imperfectus, de modo minori
      perfecto,
      de tempore perfecto, et de majori prolatione. Modus major perfectus, de modo minori
      imperfecto, de tempore perfecto, et de majori prolatione.] </p>
   <p>[CSIII:269; text: Modus major imperfectus, de modo minori imperfecto, de
      tempore perfecto, et de majori prolatione. Modus major perfectus, de modo minori perfecto,
      de tempore imperfecto, et de majori prolatione. Modus major imperfectus, de modo minori
      perfecto, de tempore imperfecto, et de majori prolatione.] </p>
   <p>[CSIII:270; text; Modus major perfectus, de modo minori imperfecto, de
      tempore imperfecto, et de majori prolatione. Modus major imperfectus, de modo minori
      imperfecto, de tempore imperfecto, et de majori prolatione. Modus major perfectus,
      de modo
      minori perfecto, de tempore perfecto, et de minori prolatione.] </p>
   <p>[CSIII:271; text: Modus major perfectus, de modo minori perfecto, de tempore
      perfecto, et de minori prolatione. Modus major perfectus, de modo minori imperfecto,
      de
      tempore perfecto, et de minori prolatione. Modus major imperfectus, de modo minori
      imperfecto, de tempore perfecto, et de minori prolatione.] </p>
   <p>[CSIII:272; Modus major perfectus, de modo minori perfecto, de tempore
      imperfecto, et de minori prolatione. Modus major imperfectus, de modo minori perfecto,
      de
      tempore imperfecto, et de minori prolatione. Modus major perfectus, de modo minori
      imperfecto, de tempore imperfecto, et de minori prolatione.] </p>
   <p>[CSIII:273; text: Modus major imperfectus, de modo minori imperfecto, de
      tempore imperfecto, et de minori prolatione.] </p>
   <p>Explicit tractatus declarationis modi, temporis, et prolationis
      compilatus per Christianum Sadze de Flandria.</p>
</div>
</main>

</body>
</html>

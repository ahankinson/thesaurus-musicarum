<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Regulae generales de compositione cantus</p>
   <p>Anonymi cuiusdam.</p>
   <p>(Staatsbibl. Breslau I Qu 43 fol. 142r)</p>
   <p>Qui vult componere aliquem cantum, videat primo, quem tonum velit
      facere in tali cantu. Omnes autem autenti a finali sua ad octavam ascendunt regulariter;
      licenter vero ad nonam vel decimam. Descendunt autem a finali ad proximam, infra quam
      nulla
      eis licentia conceditur. Excipitur inde quintus, qui ad nullam descendit ultra finalem
      propter semitonium propinquum finali, quod non admittit descensum competentem. Plagales
      omnes a finali usque ad quintam ascendunt -- regulariter -- et licenter sextam assumunt.
      Quintam tamen et sextam raro attingere debent. Descendunt autem omnes subiugales a
      finali
      usque ad quartam vel etiam quintam -- regulariter --; nam licentiam descendendi neque
      autentis neque plagalibus usquam legi concessam.</p>
   <p>Omnis cantus iudicandus est per tenorem et sedem finalem atque
      ascensum et descensum. In cantibus autem, qui tam laxe et concisse componuntur, quod
      duorum
      modorum cursum videntur habere, ut haec cantilena "Ter terni", cantoris arbitrio
      relinquitur, ut talem ei tonum adaptet, cui cantus principium competentius respondit.</p>
   <p>Item secundum sensum verborum variari debet cantus, ut si sensus sit
      curialis et morosus: fiat cantus de primo tono, si gravis et raucus: de secundo, si
      severus
      et indignans: de tertio, si adulatorius: de quarto, si petulans et lascivus: de quinto,
      si
      tristis et lacrimosus: de sexto, si inimicitie: de septimo, si maturus et matronalis:
      fiat
      de octavo.</p>
   <p>Item juvenum rogatu cantus fiat lascivus, senum vero morosus et
      severitatem exprimens.</p>
   <p>Item in cantibus discipulorum id observetur, ut finalem saepe
      repetant, circa illam versentur et in quartam [!] rarissime pausent, et in quinta
      nullo modo
      et si alias quintum aliquando attigerint, descendendo statim ad infra recurrant. In
      cantibus
      autem magistrorum id observetur, ut in acutis maxime versentur et postquam a finali
      in
      quinta bis vel ter pausaverunt, finalem revisant, rursumque ad superiores festinando
      se
      transferant.</p>
   <p>Item cantus sic moderetur, ut in prosperis exaltetur et in adversis
      deprimatur.</p>
   <p>Item una clausula non nimium repetatur, nisi esset valde decens, quod
      secundo repeteretur.</p>
   <p>Item aliquando nota concordet cum textu, ut si textus sonat "ut sol
      refulget", et sic etiam nota sit talis scilicet "ut sol re". Exemplum habes in historia
      de
      sancto Vincentio confessore in: "Ut sol Vincentius".</p>
   <p>Item ibi cantus pausationem recipiat, ubi sensus verborum
      distinctionem facit.</p>
   <p>Item in subiugalibus nunquam ponantur quintae a finali, quartae autem
      supra vel infra libere ponantur.</p>
   <p>Item quintae in tertio non ponantur. In quinto ponantur quintae et
      tertiae, quae sonent ditonum et semiditonum. Subiugales infra finalem vel supra quartam rarissime attingant, principales vero praeter quintum ad proximam a
      finali
      deponantur, ad octavam autem toni quintus quam alii principales potenter ascendunt,
      sed
      nonam vel decimam rarissime contingant.</p>
   <p>Item pulchrum sonum reddunt, si remissae [voces?] aliquotiens statim
      in eisdem vocibus eleventur, verumtamen quarta multo dulciorem sonum facit; et maxime
      in
      tertio tono, si interdum ter vel quater vel eo amplius repercutiatur, in antiphona
      "O
      gloriosum lumen".</p>
   <p>Item pulchrum est, si per quas notas neuma descendit, per easdem
      statim reascendat.</p>
   <p>Item decentior in cantu sonus est, si diatessaron interdum variatur,
      ita ut semiditonus vel ditonus nunc praecedat nunc sequatur.</p>
   <p>Et nota, quod cantus taliter compositos musici accuratos vocant, quia
      in eorum compositione cura adhibetur et non ad sortem rustice componuntur.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>De Modo, Tempore, et Prolatione.</p>
   <p>Quae nominibus tria proponuntur, re vera quatuor sunt. Nam
      Modus maior et minor duas constituunt species, quae cum Tempore et Prolatione quatuor
      componunt: quorum cognitionem definitione, diuisione, notis, signis, ac mensura
      aperiemus.</p>
   <p>Definitiones.</p>
   <p>[Madrid, Biblioteca Nacional 6486, f.46v; text: Modus maior,
      Longarum in Maximis. Modus minor, Breuium in Longis. Tempus est mensura Semibreuium
      in
      Breuibus. Prolatio, Minimarum in Semibreuibus.] </p>
   <p>Diuisio.</p>
   <p>Quaelibet quatuor dictarum specierum in perfectam et
      imperfectam diuiditur. Perfectioni ternarius, imperfectioni binarius attribuitur.
      Quare
      secundum hanc diuisionem praedictae quatuor species octo fiunt, quibus definitiones
      secundum
      perfectionis et imperfectionis proprietatem assignari possunt, hoc modo Modus maior
      perfectus est, cum tres Longae metiuntur Maximam: et sic de caeteris, solo binario
      vel
      ternario superioribus definitionibus adiectis. Cum vero Maxima tres Longas, et Longa
      tres
      Breues continet, Maxima nouem Breues seu tempora continebit, quae solo hiatu cantorem
      non
      facile posse excedere Franchinus testatur.</p>
   <p>Notae.</p>
   <p>Apud antiquos non nisi quinque Notarum figurae in vsu erant:
      quarum extremas alteram Maximam, alteram Minimam appellabant. Inter quas tres mediae
      Longa,
      Breuis, et Semibreuis intercedunt. Has tum in totum ac partes; tum in agentem ac patientem
      diuidebant. Partem Franchinus libri secundi capite decimo aliam propinquam, aliam
      remotam,
      aliam remotiorem, aliam denique remotissimam vocat. Partem propinquam definit, in
      quam totum
      immediate resoluitur: remotam inter quam et suum totum vnica media naturali ordine
      intercidit, et sic de caeteris. Exempli gratia, Maximae pars propinqua est .[Bvcsdx].
      remota
      .[Bv]. remotior .[Sv]. remotissima .[Mv]. ita in praemissis definitionibus videre
      est, totum
      semper numerari a partibus propinquis, vt in modo maiori Maximam a Longis et sic de
      reliquis.</p>
   <p>Est autem Maxima semper totum, sicut contra Minima semper
      pars, nunquam totum: si quinque tantum has antiquorum, quas Franchinus essentiales
      vocat,
      consideremus. Similiter et sola Maxima patiens, Minima agens, mediaeque inter has
      Longa,
      Breuis, et Semibreuis tam patientes, quam agentes dicuntur, vt Franchinus
      eiusdem libri secundi capite vndecimo docet.</p>
   <p>Dicitur autem patiens figura, quae imperficitur, agens, quae
      patientem imperficit, vt minor sequens maiorem. Qua de re cautionem perutilem tradit
      Glareanus: si minor (inquit) notula maiorem sequatur, seipsam tollet de maiori, si
      punctus
      non impedierit. Itaque alius Longae valor erit, si eam Breuis, alius si Semibreuis
      sequatur.
      Illa enim sublata sex, hac octo Semibreuibus censebitur. Cuius rei ratio est, quod
      pars
      propinqua a toto, remota autem a propinqua, remotior a remota et sic deinceps detrahitur;
      ita vt semper pars sublata cum toto suo, a quo aufertur, ternarium constituat. Semper
      igitur
      maior nota per minorem eam sequentem imperficitur, nisi puncto defendatur, quem diuisionis
      punctum appellant.</p>
   <p>Signa.</p>
   <p>Signa secundum Franchinum tria sunt Punctus, Linea, et
      Circulus, quae a geometris ad Musicam traducta videntur.</p>
   <p>Signum igitur Modi maioris perfecti sunt binae lineae per
      terna spatia ductae initio cantilenarum, ante circulum positae.</p>
   <p>Signum Modi minoris perfecti est vnica linea totidem spatijs ante circulum posita.</p>
   <p>Signum temporis perfecti est circulus, imperfecti
      semicirculus.</p>
   <p>Signum prolationis perfectae est punctus circulo, vel
      semicirculo inscriptus.</p>
   <p>Sed vt tempus imperfectum signo denotatur, ita contra
      imperfecta prolatio, et modus imperfectus absentia signorum intelliguntur; Prolatio
      puncti,
      Modus pausae absentia. Et haec quidem Franchino et Glareano consonant: Zarlinus vero
      et alij
      non leuis autoritatis Musici circa Modum variant; et tam imperfectum quam perfectum
      signis
      exprimi volunt: ita vt ternario linearum numero Modus maior perfectus, binario imperfectus
      notetur. Spatiorum vero vna linea comprehensorum numero ternario Modus minor perfectus,
      binario imperfectus designetur.</p>
   <p>Alij rursus Modum imperfectum signi absentiae relinquentes,
      perfectum maiorem circulo ac ternario, minorem circulo et binario designant.</p>
   <p>Nec desunt, qui tribus coniunctis signis circulum Modo maiori,
      numerum minori, alterumque numerum tempori attribuunt, hoc modo: .[O33]. Quod Glareano
      perplacet; sed minus vsu receptum videtur.</p>
   <p>Sunt praeterea signa perfectionis implicita in ipso cantu occurrentia,
      veluti binae pausae simul positae, vel tres notae denigratae. Modus enim perfectus
      linea per
      tria spatia deducta, vel tribus Longis, aut aequiualentibus denigratis deprehenditur.</p>
   <p>Tempus perfectum tribus Breuibus coloratis, vel binis
      semipausis simul positis. Prolatio tribus Semibreuibus denigratis, vel duobus suspirijs
      simul positis. In modo igitur pausas duplices faciunt, easque, quae signo praeponuntur,
      indiciales vocant, quod Modum tantum indicant, nihil praeterea operantes: quae autem
      cantui
      admiscuntur, eas indiciales et essentiales appellant.</p>
   <p>Mensura.</p>
   <p>Hinc et Mensuram vel Modi, vel Temporis, vel Prolationis
      ponunt. Obseruabant enim antiqui in compositione, vt in Modo maiori perfecto cantio
      ternis
      Longis, in imperfecto binis constitueretur. In minori autem Modo perfecto ternis eam
      Breuibus, in imperfectis binis metiebantur. In Tempore vero perfecto ternis Semibreuibus,
      in
      imperfecto binis, ita vt geminatis Breuibus secundum Zarlinum senario in Tempore perfecto,
      in imperfecto autem quaternario cantio finietur. Sed haec de compositione;
      Quod vero ad cantandi rationem attinet Temporis, vel Prolationis Mensura vtimur, Breuem
      aut
      Semibreuem vna mensura complectentes; idque dupliciter. Nam aut Breuis vel Semibreuis
      perfectae erunt, aut imperfectae. Perfectioni ternarius, imperfectioni binarius tribuitur,
      quorum hic aequalitatis mensuram, quam quidam spondaicam, ille inaequalitatis, quam
      trochaicam vocant, constituit. Eandem multi et sesquialteram appellant, eiusque numeris
      designant. Sed hoc bifariam, aut enim in principio, vel media cantione omnibus vocibus
      assignatur, et inaequalitatis mensura vtentur: ita vt positioni manus duae partes,
      leuationi
      vna tribuatur: aut vna tantum vox his numeris constabit, et aequalitatis mensura manente
      tres illius vocis notae duabus reliquarum similibus, valore respondebunt. In signis
      quoque
      sciendum institutum esse, vt cum velocior fieri mensura deberet, virgula
      interciderentur.</p>
</div>
</main>

</body>
</html>

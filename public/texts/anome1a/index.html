<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>COMPOSITIO MONOCORDI SECUNDUM ENCHIRIADEM</p>
   <p>[left column] Prima corda notabitur per A. Divide totum A per medium
      et habebis octavam cordam H. Divide A usque ad H per medium et habebis D. Divide totum
      A per
      ter et habebis quintam cordam E. Accipe quartam partem de toto D et habebis G. Accipe
      terciam partem de toto E et facies nonam cordam, quam designabis per I. Appone retro
      ad I
      suam terciam partem et facies sextam cordam F. Appone retro ad G suam medietatem et
      habebis
      C. Appone retro ad F suam medietatem et facies secundam cordam B. Ecce novem cordas.
      Accipe
      de toto F terciam partem et habebis K. Divide totum D per medium et facies undecimam
      cordam,
      quae titulabitur per L. Partire totum E per medium et habebis duodecimam cordam per
      M.
      Partire F per medium et facies terciamdecimam [left column] cordam per N.
      Accipe de K terciam partem et facies quartamdecimam per O. Divide H per medium et
      facies
      quintamdecimam per P. Divide I per medium et facies sextamdecimam per Q. Divide K
      per medium
      et facies septimamdecimam per R. Accipe de O terciam partem et facies duodevicesimam
      per S.
      Ecce in Enchiriade duodeviginti cordae.</p>
   <p>Primae quattuor cordae dicuntur graves A B C D. Item quattuor dicuntur
      finales E F G H. Aliae quattuor dicuntur superiores I K L M, et quattuor aliae excellentes
      N
      O P Q et super has sunt duae positae R S. Primae igitur quattuor notantur per hos
      caracteres
      [signa]. Aliae quattuor per hos notantur [signa]. Aliae quattuor per hos [signa].
      Aliae
      quattuor per hos [signa]. Aliae duae hos habent caracteres [signa]. Ex his omnibus
      quaternis
      cordis prima vocatur protus, secunda deuterus, tercia tritus, quarta tetrardus.</p>
   <p>[left column] Cordae quaedam finales dicuntur, quia in eis omnis regularis
      cantus finitur. Quarta corda secundum Boetium et quinta secundum Enchiriadem sunt
      finales
      primi toni, qui dicitur protus, et secundi, qui dicitur plaga proti, qui est iunior
      primi
      toni. Quando plus ascenderit cantus de primo tono, tangit octavam cordam super finalem,
      et
      secundum quosdam rarissime tangit nonam. Descendit subtus a finali usque ad terciam
      et
      rarissime usque ad quartam. Secundus autem tonus, qui est iunior, ascendit supra finalem
      cordam usque ad quintam et raro tangit sextam et preter has tangit secundum Boetium
      paramese, quae non invenitur in alio monocordo. Descendit autem usque ad quartam et
      in
      Enchiriadi usque ad quintam. Iuniores vero alii aliquando quattuor, raro quinque descendunt.
      Similiter facies de aliis tonis. Est autem finalis corda in tercio et quarto tono
      secundum
      Boetium quinta, secundum Enchiriadem sexta. In quinto et sexto secundum Boetium sexta,
      secundum Enchiriadem septima. In septimo et octavo secundum Boetium septima, secundum
      Enchiriadem octava.</p>
</div>
</main>

</body>
</html>

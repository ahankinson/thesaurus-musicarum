<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[PROLOGUS IN ANTIPHONARIUM]</p>
   <p>Temporibus nostris . super omnes homines (:)</p>
   <p>fatui sunt cantores!</p>
   <p>In omni enim arte . valde plura sunt,</p>
   <p>quae nostro sensu cognoscimus :</p>
   <p>quam ea, quae a magistro didicimus.</p>
   <p>Perlecto enim . solo psalterio (:)</p>
   <p>omnium librorum lectiones cognoscunt pueruli.</p>
   <p>Et agriculturae scientiam: subito intelligunt rustici.</p>
   <p>Qui enim (.)</p>
   <p>unam vineam putare,</p>
   <p>unam arbusculam inserere,</p>
   <p>unum asinum onerare . cognoverit:</p>
   <p>-- sicut in uno facit (:) -- in omnibus similiter,</p>
   <p>-- aut etiam melius facere (:) --</p>
   <p>non dubitabit.</p>
   <p>Miserabiles autem cantores . cantorumque discipuli!...</p>
   <p>Etiamsi per centum annos . cotidie cantent,</p>
   <p>numquam per se -- sine magistro -- unam,</p>
   <p>vel saltem parvulam -- cantabunt antiphonam!</p>
   <p>Tantum tempus . in cantando perdentes, in quanto /</p>
   <p>et divinam, et saecularem scripturam /</p>
   <p>potuissent plene cognoscere.</p>
   <p>Et quod super omnia mala magis est periculosum, multi religiosi ordinis
      clerici et monachi psalmos et sacras lectiones et nocturnas cum puritate vigilias
      et reliqua
      pietatis opera, per quae ad sempiternam gloriam provocamur et ducimur, negligunt,
      dum
      cantandi scientiam, quam consequi numquam possunt, labore assiduo et stultissimo
      persequuntur.</p>
   <p>Illud quoque quis non defleat, quod tam gravis est in sancta ecclesia
      error, tamque periculosa discordia, ut quando divinum celebramus officium saepe non
      deum
      laudare, sed inter nos certare videamur.</p>
   <p>Vix denique unus concordat alteri, non magistro discipulus, nec discipulus
      condiscipulo. Unde factum est, ut non iam unum aut saltem pauca, sed tam multa sint
      antiphonaria, quam multi sunt per singulas ecclesias magistri. Vulgoque iam dicitur
      antiphonarium non Gregorii, sed Leonis aut Alberti, aut cuiuscumque alterius. Cumque
      unum
      discere sit valde difficile, de multis non est dubium, quin sit impossible.</p>
   <p>Qua in re cum pro sua ipsi voluntate multa commutent, aut parum aut nihil mihi
      indignari debent, si a communi usu vix in paucis abscedo, ut ad communem artis regulam
      uniformiter omnis cantilena recurrat. Quoniam vero haec omnia mala et multa alia eorum
      culpa
      eveniunt, qui antiphonaria faciunt, valde moneo et contestor, ne aliquis amplius praesumat
      antiphonarium neumare, nisi qui secundum subiectas regulas bene potest et sapit ipsam
      artem
      perficere. Alioquin certissime erit magister erroris, quicumque non prius fuerit discipulus
      veritatis.</p>
   <p>Taliter etenim Deo auxiliante hoc antiphonarium notare disposui, ut per eum
      leviter aliquis sensatus et studiosus cantum discat, et postquam partem eius bene
      per
      magistrum cognoverit, reliqua per se sine magistro indubitanter agnoscat. De quo si
      quis me
      mentiri putat, veniat, experiatur et videat, quia tales hoc apud nos pueruli faciunt,
      qui
      pro psalmorum et vulgarium litterarum ignorantia saeva adhuc flagella suscipiunt,
      qui saepe
      et ipsius antiphonae, quam per se sine magistro recte possunt cantare, verba et syllabas
      nesciunt pronuntiare.</p>
   <p>Quod cum Dei adiutorio leviter sensatus et studiosus aliquis poterit facere,
      si cum quanto studio neumae disponantur curet agnoscere.</p>
   <p>Ita igitur disponuntur voces, ut unusquisque sonus, quantumlibet in
      cantu repetatur, in uno semper et suo ordine inveniatur. Quos ordines ut melius possis
      discernere, spissae ducuntur lineae, et quidam ordines vocum in ipsis fiunt lineis,
      quidam
      vero inter lineas in medio intervallo et spatio linearum.</p>
   <p>Quanticumque ergo soni in una linea vel in uno sunt spatio, omnes similiter
      sonant. Ut autem et illud intelligas, quantae lineae vel spatia unum habent sonum,
      quibusdam
      lineis vel spatiis quaedam litterae de monochordo praefiguntur atque etiam colores
      superducuntur. Unde datur intelligi, quia in toto antiphonario et in omni cantu quantaecumque lineae vel spatia unam eandemque habent litteram vel eundem colorem,
      ita per
      omnia similiter sonant, tamquam si omnes in una linea fuissent, quia sicut linea unitatem
      sonorum, ita per omnia littera vel color unitatem significat linearum, ac per hoc
      etiam
      sonorum.</p>
   <p>Quodsi secundum ordinem sonorum ab ipsa litterata vel colorata linea
      ubique inspicias, et illud aperte cognosces, quia in omnibus secundis ordinibus eadem
      vocum
      et neumarum est unitas. Similiter et de tertio vel quarto ordine et reliquis intellige,
      sive
      superiores, sive inferiores ordines cernas.</p>
   <p>Igitur certissime constat, quia omnes neumae vel soni in eiusdem litterae vel
      coloris lineis similiter positi, vel absimiliter litterata aut colorata linea pariter
      elongati, per omnia similiter sonant. In diversis autem lineis vel spatiis etiam similiter
      factae neumae nequaquam similiter sonant. Ideoque quamvis perfecta sit positura neumarum,
      caeca omnino est, et nihil valet sine adiunctione litterarum vel colorum.</p>
   <p>Duos enim colores ponimus, croceum scilicet et rubeum, per quos colores valde
      utilem tibi regulam trado, per quam apertissime cognosces de omni neuma et unaquaque
      voce,
      de quali tono sit, et de quali littera monochordi, si tamen, ut valde est opportunum,
      monochordum et tonorum formulas in frequenti habeas usu.</p>
   <p>Septem vero sunt litterae monochordi, sicut plenius postea demonstrabo.
      Ubicumque ergo videris crocum, ipsa est littera tertia et ubicumque videris minium,
      ipsa est
      littera sexta sive in lineis, sive inter lineas ipsi ducantur colores. Igitur tertio
      ordine
      sub croco prima est littera et tonus primus vel secundus. Super hanc iuxta crocum
      secunda
      littera, in qua est tonus tertius vel quartus. Deinde in ipso croco est vox
      vel littera tertia, in qua est tonus quintus et sextus. Vicina super crocum et tertia
      sub
      minio est littera quarta in qua est tonus primus vel secundus. Proxima subest minio
      quinta
      in qua tonus tertius vel quartus. In ipso est minio sexta in qua tonus quintus vel
      sextus.
      Iuxta super minium septima est in qua tonus septimus vel octavus. Deinde prima
      repetitur tertio ordine super minium et tertio subter crocum in qua tonus primus vel
      secundus, ut dictum est. Postquam omnes aliae reiterantur prioribus in nullo dissimiles.
      Quae omnia plenius haec te figura docebit:</p>
   <p>[DMA A/III:74; text: .C., .G., .d., .aa., .B., .F., .c., .g., .A., .E., .h.,
      .f., .Gamma., .D., .a., .e., I, II, III, IIII, V, VI, VII, VIII] </p>
   <p>Quamvis autem duo semper toni in una sint littera vel voce, tamen multo melius
      et frequentius conveniunt singulis neumis ac sonis formulae toni secundi, quarti,
      sexti et
      octavi. Nam formulae primi, tertii, quinti et septimi non conveniunt, nisi cum cantus
      ab
      alto descendens in gravem devenerit finem.</p>
   <p>Illud tandem cognosce, quia, si vis in his notis proficere, necesse est, ut
      aliquantos cantos ita memoriter discas ut per singulas neumas modos vel sonos omnes,
      qui vel
      quales sint, memoriter sentias. Quoniam quidem longe aliud est memoriter sapere, quam
      memoriter canere, cum illud soli habeant sapientes, hoc vero saepe faciunt imprudentes.
      Et simplicibus quidem ad cognoscendas simpliciter neumas ista sufficiant.
      Quomodo autem liquescant voces, et an adhaerentes vel discretae sonent, quaeve sint
      morosae
      vel tremulae, vel subitaneae, vel quomodo cantilena distinctionibus dividatur, et
      an vox
      sequens ad praecedentem gravior, vel acutior, vel aequisona sit, facili colloquio
      in ipsa
      neumarum figura monstratur, si ut debent, ex industria componantur.</p>
</div>
</main>

</body>
</html>

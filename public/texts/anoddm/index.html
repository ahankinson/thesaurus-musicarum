<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>DE DIMENSIONE MONOCORDI</p>
   <p>Super unum concavum lignum in una linea sub una corda fit tribus poene
      diversis duplis armonica regula, ita ut in viginti quattuor partibus acsi totidem
      alphabeti
      litteris eadem corda dividatur ad faciendum octo constitutiones, quibus singulis
      constituatur bisdiapason, propter octo modos, quos Greci nominant tropos. Sunt ergo
      taliter
      ibidem octo proslambanomeni cum suis quindecim sequentibus nervis. Nam sinemmenae
      tantum in
      hypodorio et hyperlidio signatae sunt atque idcirco sexti decimi duo existunt, quod
      in aliis
      modis est intelligendum. Sumpto itaque circino dividatur illius unius lineae una longitudo
      in quadraginta octo aequis partibus et earum quaedam punctis vel transversis incisionibus
      notentur, sexta videlicet, octava, nona, duodecima, sexta decima, octava decima, vicesima
      quarta, tricesima secunda, tricesima sexta et ad extremum quadragesima octava. Cum
      haec ita
      disposita fuerint, videbis VI ad XXIIII esse quadruplum, VIII ad XXXII, VIIII ad XXXVI,
      XII
      ad XLVIII. Qui extremus quadruplus, XII scilicet ad XLVIII, cum suis symphoniis primitus
      intexatur tonis ac semitoniis, et sit hic totus ordo hypodoricae constitutionis, deinde
      ad
      neten hyperboleon eiusdem modi tota diapason acutior reddatur in punctum vel transversam
      incisionem, quam praediximus in sexta parte propositae lineae annotari. Quare
      VI ad XXIIII bisdiapason efficit atque hyperlidii modum exprimit, quandoquidem XXIIII
      numerus, qui est meses hypodorii, in proslambanomenon mutatur hyperlidii et relinquitur
      ab
      eadem mese deorsum una et integra diapason hypodorii.</p>
   <p>His praemissis armonicam regulam enchiriadis describere placuit. Est
      autem haec incipiens a VIIII in XLVIII, quod est quadruplus adiuncto sesquitertio.
      Siquidem
      XXXVI ad VIIII est quadruplus, ad XLVIII vero sesquitertius. Rursus XLVIII ad XII
      est
      quadruplus, XII vero ad VIIII sesquitertius. Inter quadruplum autem et sesquitertium
      sub una
      serie duodeviginti nervos constituunt, quorum primus acutior a secundo distat semitonio,
      et
      utrique signantur caracteribus, penultimus proto, ultimus deutero, nec usquamalibi
      inter hos
      semitonium incurrit. Semitoniorum enim locus proprius est tantum inter deuterum et
      tritum,
      quia omnes alii soni a se singulis distant tonis. Cumque in quattuor tetrachordis,
      gravium,
      finalium, superiorum, excellentium, idem eodem ordine repetantur soni, protus videlicet,
      deuterus, tritus, tetrardus, singuli per quintas regiones poene similes habent caracteres,
      protus scilicet suos et ceteri ceteros, sicque ex ipso poene simili caractere provenit
      ubique symphonia diapente, nec hanc consequentiam impedit, ut diatesseron non inveniatur
      similiter locis quartis, nisi forte necesse sit, diatesseron fiat de tribus continuis
      tonis,
      sane in singulis tetrachordis semitonium singulis circumvallatur tonis. Unde fit,
      ut tertio
      se sequantur post tritum tres toni, quorum continuatio diatesseron excedit. Quia vero
      omnis
      duplus aequisonantiam facit in octavis regionibus constatque sesqualtero ac
      sesquitertio, certum est, quod in duodeviginti nervis huiusmodi firma ratio existit,
      nisi
      quando incipit a trito gravium atque a trito finalium. Tunc enim uterque duplus vacillat,
      quoniam ad octavam cordam, hoc est ad deuterum superiorum vel excellentium, semitonio
      non
      pervenit nec sesquitertium sesqualtero iungit, quandoquidem sesquitertius non tribus
      tonis,
      sed potius duobus cum semitonio existit. Scindatur itaque tertius tonus a proto in
      deuterum,
      ut et a proto in tritum signetur semitonium post tonum et superius post semitonium
      tonus,
      quatinus a gravissimo nervo usque ad excellentissimum diatesseron quartis locis, diapente
      quintis, diapason ubique proveniat octavis. Quomodo autem tonus in duo semitonia non
      aequa
      dividi possit, hoc modo investigabis: Fac duos tonos continuos, quorum alter altero
      semper
      prolixior sit spacio, et minoris sumpta medietas signetur in maiore et ideo graviore
      tono,
      cuius in gemina non aequa talis facta est partitio. Haec est sumendi ac constituendi
      semitonii ratio, ne incidat error, unde oriatur illud primum semitonium superius propositum,
      quod ex proportione sesquioctava, quae est inter VIII et VIIII, procul dubio est sumptum
      et
      novenario appositum. Tandem quattuor tetrachorda semis totidem dextrae manus adscribantur
      digitis, quorum primus sit auricularis gravi tetrachordo notabilis.</p>
</div>
</main>

</body>
</html>

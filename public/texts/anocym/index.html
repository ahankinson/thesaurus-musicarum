<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>I</p>
   <p>München National Bibliothek Clm 14689 S. Emmeran XII fol. 13 r (= EM
      IIIa)</p>
   <p>München National Bibliothek Clm. 18914 Tegernsee XIII fol. 39 v (= Teg
      II)</p>
   <p>Sub nomine Eberhardi Frisingensis (GS II 282 a)</p>
   <p>Si volueris facere nolas, accipe pondus qualecumque volueris et hoc sit
      A. Deinde accipe totum A et eius octavam partem, et fac B, et tonum habes.</p>
   <p>Postea sume B et eius octavam partem, et fac C, et iterum tonum habes.
      Tunc accipe A totum et eius terciam partem, et fac D, et dyatesseron adimplesti constans
      duobus tonis et semitonio. Deinde accipe totum D et eius octavam partem, vel totum
      A et eius
      medietatem, et fac E. Postea accipe totum E et eius octavam partem, et fac F. Tunc
      accipe
      totam F et eius octavam partem, et fac G. Deinde accipe duplum A et habebis H, vel
      ut
      quibusdam placet, idem A, et habebis dyapason integrum ex dyatesseron et
      dyapente coniunctum. Si autem desideras interponere synemenon, quod a proximo praecedenti
      semitonio regitur, accipe totum D et eius tertiam partem, et habebis synemenon, quod
      inter F
      et G ponere debes. Sicut enim mensura fistularum a prima usque ad octavam decrescit,
      ita
      etiam nolarum pondus a prima usque ad octavam crescit.</p>
   <p>Wien National Bibliothek Cpv 2503 XIII fol. 42 v 43 r (= Cpv IV) Sub nomine
      Gerlandi Vesontini (GS II 277 b-278 a)</p>
   <p>Si vis nolas facere, accipe pondus unum quodcumque vis, et hoc sit A.
      Deinde accipe A totam et eius octavam partem, et fac B, et habes tonum. Accipe B et
      eius
      octavam partem, et fac C.</p>
   <p>Accipe A totam et eius terciam partem, et fac D, et fit diatessaron
      constans duobus tonis et semitonio. Accipe totum D et eius octavam partem, vel totam
      A et
      eius dimidium, et fac E. Accipe totum E et eius octavam partem, et fac F. Accipe totam
      F et
      eius octavam partem, et fac G.</p>
   <p>Accipe totum G et eius octavam partem, et fac h, et habes diapason
      integrum et diatessaron b [?] coniunctas et diapente. Si autem vis imponere sinemenon, accipe totum G et eius octavam partem, et eandem octavam divide per medium,
      et
      medietatem junge ad totum G, et habes sinemenon, quod inter G et h ponere debes.</p>
   <p>Erfurt Amplonianische HS-Sammlung 93 XIV fol. 46 v (= Er I b)</p>
   <p>[S]i vis nolas facere, accipe pondus qualecumque vis, et hoc sit A.
      Deinde accipe A totam et eius octavam partem, et fac B, et habes tonum. Accipe B et
      eius
      octavam partem, et fac C, et iterum habes tonum. Accipe A totam et eius terciam partem,
      et
      fac D, et fit dyatesseron constans duobus tonis et semitonio. Accipe totam D et eius
      octavam
      partem, vel totam A et eius medietatem, et fac [E. Accipe totam E et eius octavam
      partem, et
      fac] F. Accipe totam F et ejus octavam partem, et fac G. Accipe totam G et eius octavam
      partem, et fac A. Accipe F et eius terciam partem, et fac b. Accipe A totam et eius
      octavam
      partem, et fac [sqb]. Accipe G et eius terciam partem, et fac C.</p>
   <p>II</p>
   <p>Cambridge Trinity College 944 (R. 15.22) XII fol. 131 v (= Cb)</p>
   <p>Milano Biblioteca Ambrosiana M 17 sup. Laon XII fol. 35 v (= M)</p>
   <p>Oxford Bodleian Rawlinson C 270 Lorraine XII fol. 13 r v (= Ox lb)</p>
   <p>Sonitum tintinnabulorum si quis rationabiliter iuxta modum fistularum
      organicarum facere voluerit, scire debet quia, sicut fistulae breviores altiorem sonitum
      habent quam longiores, ita et unumquodque tintinnabulum, quantum superat densitate
      alterum,
      excellit et sono. Quod caute providendum est in appensione cerae qua formantur. Ad
      primum
      autem tintinnabulum, quod est A littera, quali volueris pondere ceram appende, dividesque
      illam ipsam ceram aeque in octo partes, et recipias sequens B, videlicet eiusdem appensionis
      iterum octo partes alias addita insuper nona parte. Illas igitur novem partes in unum
      collige, dividesque in octo, et recipias tercium, quod est C, eadem appensione octo
      alias
      partes addita etiam parte nona eiusdem ponderis. Tunc primi appensionem divide in
      tres
      partes, supereturque a quarto, quod est D, quarta parte. Hoc est semitonium. Item
      divides
      quattuor in octo, supereturque a quinto, quod est E, nona parte. Dividesque similiter
      quintum in octo, et recipiat sextum, quod est F, nonam partem amplius. Quartum nichilominus
      in tres partes aeque appensum a septima, quod est G, superetur quarta parte. Hoc est
      semitonium.</p>
   <p>III</p>
   <p>Oxford Bodleian 300 (S.C. 2474) England XV fol. 118 v 119 r (= Ox
      II)</p>
   <p>Omne instrumentum musice, quo communiter utimur, vel fit per tactum ut
      instrumenta que fiunt per cordas, vel per pulsum ut simbala et huiusmodi, vel per
      flatum
      sicut fistule et huiusmodi. Qualiter autem fiunt consonantie in cordis, sufficienter
      dictum
      est supra in divisione monocordi. Iam restat videre consonantiam proportionum in
      instrumentis que fiunt per pulsum ut in simbalis. Circa quod sciendum est, quod unumquodque
      simbalum, quantum superat aliud densitate, tantum excellit sono; quod caute providendum
      est
      in appencione cere qua formantur. Unius autem longitudinis sive latitudinis erunt
      omnes. Ad
      primum igitur simbalum, [que] per [Gamma] designatur, quali pondere volueris
      ceram appende. Deinde divide ipsam ceram eque in octo partes, et recipiat sequens
      simbalum,
      que designatur per A, eiusdem appensionis octo alias partes addita insuper nona parte,
      et
      habebis tonum. Illas igitur novem partes in unum colligens divide in octo et recipiat
      sequens simbalum, quod designatur per B, eadem appensione alias octo partes addita
      etiam
      nona parte eiusdem ponderis, et habebis alium tonum. Prius divide primam appensionem
      in tres
      partes et recipiat sequens simbalum, quod denotatur per C, eandem appensionem addita
      etiam
      quarta parte eiusdem ponderis, et habebis semitonium inter B et C. Prius divide has
      partes
      predictas quatuor in octo et recipiat sequens D alias octo partes addita etiam parte
      nona,
      et habebis tonum. Divide etiam easdem novem partes in octo et recipiat sequens E alias
      octo
      partes addita etiam nona parte, et habebis alium tonum. Prius accipe pondus cimbali,
      quod
      designatur per C, dividens illud in partes tres et recipiat sequens, quod designatur
      per F,
      eandem appensionem addita etiam quarta parte, et habebis semitonium inter E et F.
      Prius sume
      easdem quatuor partes dividens eas in octo, et recipiat sequens G alias octo partes
      addita
      etiam nona parte, et habebis tonum, sicque consonancia fit, que dicitur diapason,
      coniuncto
      primo simbalo cum octavo. Et nota quod, si bis operatus es pondus cere [Gamma], erit
      substantia ad pondus cere G, et erit duplum, quia diapason coniunctio ex duplo pondus
      aliud.
      Si igitur ad prima librata simbala volueris addere dupla, tolle summam cere A et da
      eiusdem
      duplum in H, et resonabit primum tinibalum ad nonum. Erit etiam tonus inter G et H.
      Prius
      tolle summam cere F fundens eam in partes tres, et da eandem appensionem littere Z
      et
      quartam partem, et habebis semitonium inter H et Z, pro quo moderni ponunt b rotundum.
      Et
      sicut per A inventum est H, ita per B invenies I, pro quo moderni ponunt [sqb] quod
      vocatur
      quadratum, et per E invenies M, et per F invenies N, et per G invenies O, et deinceps
      eodem
      modo quot volueris.</p>
   <p>Omnino autem caveat qui cimbala formare debet et fundere, de supradicta
      cera, que tam caute ponderata et divisa est, nihil ad iuga et spiramina sumat, sed
      de altera
      faciat illa omnia. Et nota quod, si ad minus recte per negligentiam cimbala sonuerint,
      hoc
      emendatur procura cum cote vel lima attenuando minus alta et detrattando minus ima.
      Et nota
      quod metallum, de quo flari debet cimbala, debet fieri ex cupro vel stagno ut ita,
      quod
      quarta pars semper sit stagnum et non amplius, ne multum sit frangens, neque nimis
      parvum ne
      sit tinniens. Ambo etiam a plumbo diligenter purgentur, priusquam simul commisceantur.
      Et
      nisi hoc fiunt cimbalum erit fusum.</p>
   <p>IV</p>
   <p>Cambridge Corpus Christi College 15 XV fol. 17 v Walter Odington De
      speculatione musice c. 1300 Pars III cap. 6 (cf. CS I 208 a) (= O)</p>
   <p>Ad cimbala facienda tota vis et difficultas extat in appensione cere ex
      qua formantur. Et primo sciendum quod, quanto dentius est tintinnabulum, tanto acutius
      sonat, tenuis vero, gravius. Unde appensam ceram quantumlibet, ex qua formandum primum
      cimbalum, divides in octo partes, et octavam partem addes tante cere sicut integra
      fuit, et
      fiet tibi cera secundi cimbali. Et cetera facies ad eumdem modum a gravioribus inchoando.
      Sed cave ne forma interior argille, cui aptanda est cera, aliquando mutetur, ne etiam
      aliquid de cere appensa addat ad spiramina, proinde tamen ut quinta vel sexta pars
      metalli
      sit stannum purificatum a plumbo, reliqua de cupro similiter mundato, propter sonoritatem.
      Si autem in aliquo defeceris, cum cote vel lima potest rectificari.</p>
   <p>V</p>
   <p>Darmstadt 1988 Liége Abbey of S. Jacobus c. 1100 fol. 129 r v (= D 1)
      Quaestiones de Musica (ed. R. Steglich 1911) I 26</p>
   <p>Darmstadt 1988 Liége Abbey of S. Jacobus c. 1100 fol. 177 r (= D 2a)
      Fragmenta Musicae Aribonis</p>
   <p>München National Bibliothek Clm 14965 a S. Emmeran Regensburg XI fol.
      38 r (= Em I)</p>
   <p>München National Bibliothek Clm 19421 Tegernsee c. 1100 fol. 27 r v (=
      Teg I 2b)</p>
   <p>Rein XXI XII 2/2 fol. 60 r (= R)</p>
   <p>Wolfenbüttel Gudianus latinus 334 S. Udalricus et Afra Augsburg XI/XII
      fol. 103 rv 104 r (= W Ia)</p>
   <p>Wien National Bibliothek Cpv 51 Austria or South-Germany XII 2/2 fol.
      55 v b (= Cpv II)</p>
   <p>Wien National Bibliothek Cpv 787 Abbey Baumgartenberg Ordinis
      Cisterciensis near Perg Austria XII 2/2 fol. 59 r v (= Cpv IIIa) Fragmenta Musicae
      Aribonis</p>
   <p>Bruxelles 10162-66 Liége Abbey of S. Laurentius XV fol. 60 r v (= Br I)
      Quaestiones de Musica (ed. R. Steglich 1911) I 26</p>
   <p>Arbitror idcirco eodem modo se habere mensuram monochordi
      cymbalorumque, quod pulsatio sonum excitat utrimque, tinnitus chordae et cymbali ferit aerem liberum nullis circumstantiis clausum. Sed distat ab illis mensura
      fistularum, fortassis propter aerem in ipsis coartatum, qui dum se dilatandi libertatem
      fistulae circumstantiis cohibitus non habeat, quaerit non solum longitudinis, sed
      etiam
      grossitudinis adiectionem. Unde in reperiendo tono non solum prioris fistulae longitudinis,
      sed etiam grossitudinis, id est diametri, octavam partem assumimus, ut patebit in
      sequentibus. Sed ad cymbala redeamus.</p>
   <p>Propter toni tarditatem sesquitercia sesqualteraque proportione
      mensuram statui intendere et remittere. Octo cymbala sunt hac ratione dimetienda.</p>
   <p>De reponderatione cerae primi cymbali (id est C) abicias quartam
      partem, et de tribus residuis quartum cymbalum formabis (id est F). De eadem reponderatione
      terciam partem auferas, et de duabus quintum cymbalum efficias (id est G). Cuius quinti
      cymbali cerae terciam sui partem adicias, et secundum cymbalum confingas (id est D).
      Eiusdem
      secundi cymbali cerae terciam sui partem adimas, de duabus autem partibus, quae restant,
      formam sexti cymbali proponas (id est a). Cuius sexti cymbali cerae terciam superaddas,
      et
      tercium habeas cymbalum (id est E). Cuius tercii cymbali cerae terciam partem amoveas,
      et de
      duabus restantibus novissimum conformes cymbalum (id est [sqb]). Synemenon autem fit
      (id est
      b-flat), si quarti cymbali cerae quartam partem deponas et de tribus, quae supersunt,
      cymbalum statuas.</p>
   <p>Omnino caveat artifex, qui cimbala formare et fundare debet, uti de
      supradicta caera, quae tunc caute ponderata est et divisa, nichil mittat ad iuga et
      spiramina, sed de altera faciat illa omnia. In magna providentia habeat, ut priusquam
      aliquod cimbalum fundat, stagnum commisceatur, ut rectum sonum habeant. Quod si aliter
      feceris, non veniunt ad tonos. Quinta pars aut sexta stagnum debent esse, ut clare
      sonent.
      Antequam stagnum misceatur ad cuprum, ambo debent purificari a plumbo. Si autem fusa
      cimbala
      aliquid minus recte per negligentiam sonuerint, hoc emendare procura cum cote et lima.</p>
   <p>VI</p>
   <p>Wien National Bibliothek 2502 XII fol. 19 r (= Cpv I 1)</p>
   <p>De reponderatione cerae primi cimbali quartam partem abicias, et de
      tribus residuis quartum cimbalum, scilicet F, formabis. Item de reponderatione eadem
      scilicet primi cimbali, quod est C, terciam partem auferas, et de duabus quintum cimbalum,
      scilicet G, institues. Cuius quinti cimbali pondus in tria dividas, et quantum una
      illarum
      trium partium ponderat, tantum eisdem tribus partibus adicias, et de his quatuor partibus
      simul iunctis secundum cimbalum, scilicet D, formabis. Eiusdem secundi cimbali D cerae
      terciam partem adimas, et sextum cimbalum scilicet a, efficias. Cuius sexti cimbali
      reponderatione in tria divisa quartam adicias, et tercium cimbalum, scilicet E, habebis.
      Cuius tercii cimbali tercia parte reiecta de duabus ultimum cimbalum [sqb] proponas.
      Sinemenon, id est b, fit, si cerae quarti, scilicet F, quartam partem abicias. Eodem
      modo
      poteris invenire c acutum a quinto cimbalo, scilicet G, quarta parte reiecta. Vel
      si
      reponderationem primi cimbali equaliter in duo dividas, una pars c acutam dabit. Et
      ut plura
      invenias, mensuram a c acuta iterum incipias.</p>
   <p>VII</p>
   <p>Leiden Bibliothecae Publicae Lugdunensis 194 XII fol. 41 v 42 r (=
      L)</p>
   <p>Wien National Bibliothek Cpv 2502 XII fol. 25 r (= Cpv I 2)</p>
   <p>München Clm 2599 Alderspach XIII fol. 94 v (= A 1) (sub nomine Johannis
      cap. 23 et 24)</p>
   <p>Erfurt Amplonianische HS-Sammlung 94 XIV fol. 35 v 36 r (= Er II)</p>
   <p>Si vis scire mensuram nolarum sive musarum, sume pondus C primae nolae
      quantumque sit, et partire aequaliter per novem, unde nona parte subtracta remanet
      tibi
      pondus secundae nolae, quae est D. Similiter per novem trutina D secundam nolam, et
      relicta
      nona parte octo tibi reddent E terciam nolam. De reliquis sic fac: sume iterum pondus
      C
      primae nolae, et partire aequaliter in quatuor partes, quarum si tres simul conflaveris
      absque quarta, probabis inde fieri F quartam nolam. Eodem modo facias de D secunda
      nola, et
      perveniet tibi G quinta nola. E quoque tercia nola sic divisa reddet tibi sextam nolam,
      quae
      est a. Per F quartam nolam similiter facias b, quae est septima. Sed octavam nolam,
      quae est
      [sqb], sic mensurabis. Sume tercium E, et eius pondus aequaliter seca in tres partes,
      quarum
      tercia parte subtracta duae simul confusae constituent [sqb].</p>
   <p>VIII</p>
   <p>Admont 494 Admont (Liége) XII fol. 75 v 76 r (= A 2) GS II 285a-286b e
      codice Sanblasiano)</p>
   <p>Bruxelles Bibliothèque royale II 4141 Germany XIV fol. 33 v 34 r (= Br
      IIa)</p>
   <p>Si velis fundere cymbala per artem verissime sonantia, sume limi duas
      partes et tertiam partem pilorum ibi collectorum, ubi eos coriarii cutibus evulsos
      proiecerunt, et admisce eidem limo prius bene contrito, et ex illa mixtura fac
      formulas ligno circumdatas, et fac eas sub divo ad duritiam siccari, postea torna
      maximam ad
      libitum, nullum mensurae habentem modum. Qua per omnia usque ad circumdationem planificata,
      circumda imum eiusdem formulae cum abscissione unius membranulae, et illam circumdationem
      protende in planissima tabula, puncto ad caput et ad finem eiusdem protensionis affixo,
      linea a puncto in punctum ducta; et ipsam lineam divide in decem et novem particulas,
      et
      nona decima omissa torna secundam formulam ad latitudinem duodeviginti particularum,
      et
      habebis secundi cymbali formam. Quam secundam item partiens in undeviginti, abice
      nonam
      decimam, et torna tertiam ad latitudinem duodeviginti remanentium, et occurrit tibi
      tertii
      cymbali formula. Quam tertiam formulam divide in tres partes, et unam tertiam partito
      in
      undeviginti et nona decima abiecta, et duabus integris tertiis assumptis, arridet
      tibi
      quarti cymbali formula in semitonium protensa. Quam quartae formulae protensam
      circumdationem in undeviginti partito, et nonam decimam abicito, et quinti cymbali
      circumdaturam habebis per duodeviginti remanentias inventam. Tunc eiusdem quinti circuitus
      protensionem divide in decem et novem, et nona decima reiecta, torna sextam formulam
      ad
      illarum duodeviginti remanentiarum circumdationem, et habebis sexti cymbali verissimum
      circuitum. Cuius sextae formulae circumitionem divide in undeviginti, et nona decima
      neglecta, torna ultimam, id est G, ad circumdationem duodeviginti sextae remanentium.
      Synemmenon autem inter sextam et octavam supponendum debes ita invenire. Partito videlicet
      sextae formulae imum circuitum in tres partes, et unam tertiam divide nimis caute
      in
      undeviginti, et nona decima eiusdem tertiae abiecta et duabus integris tertiis illis
      duodeviginti remanentibus appositis, habebis synemmenon inter F et G subiungendum.</p>
   <p>Ecce habes cautelam limi, cui superponas ceram ad libitum, et
      grossissime tornans spissitudinem ad libitum; circumda eandem primam formam ita ceratam
      cum
      alia longiore membranula, et eiusdem membranulae extremitatibus invicem se in circumdatione
      osculantibus; totam illam cerae circumdationem extende in tabula, et utrumque longitudini
      puncto affixo; item fac lineam a puncto in punctum directam, et per omnia sequere
      in cera
      limi mensurationem, altitudine unicuique data in limo et in ceratione secundum sui
      circuitus
      partem septimam.</p>
   <p>IX</p>
   <p>München National Bibliothek Clm 19421 Tegernsee c. 1100 fol. 16 r (=
      Teg I 1)</p>
   <p>München National Bibliothek Clm 14965 b S. Emmeran Regensburg XII
      (Breviarium Frutolfi XVI ed. C. Vivell 1919 pg. 109) fol. 33 r (= Em IIb)</p>
   <p>Bruxelles Bibliothèque royale II 4141 Germany XIV (Breviarium Frutolfi
      XVI ed. C. Vivell 1919 pg. 109) fol. 35 r (= Br IIc)</p>
   <p>Si&nbsp;tibi&nbsp;surgat&nbsp;amor&nbsp;quod&nbsp;formes&nbsp;cymbala&nbsp;fusor
      <br>ne&nbsp;renuas&nbsp;nostrum&nbsp;sumere&nbsp;consilium.
      Cum&nbsp;ceram&nbsp;formes&nbsp;sit&nbsp;adhuc&nbsp;tibi&nbsp;tanta&nbsp;superstes
      <br>et&nbsp;cautus&nbsp;recolas&nbsp;semper&nbsp;ut&nbsp;id&nbsp;facias.
      C&nbsp;&nbsp;In&nbsp;tres&nbsp;aequilibres&nbsp;primam&nbsp;tu&nbsp;divide&nbsp;partes
      <br>G&nbsp;&nbsp;sintque&nbsp;duae&nbsp;quintae&nbsp;forma&nbsp;secundae&nbsp;nolae.
      D&nbsp;&nbsp;Tertia&nbsp;forma&nbsp;nolae&nbsp;sic&nbsp;est&nbsp;generanda&nbsp;secundae
      <br>G&nbsp;&nbsp;augeat&nbsp;ut&nbsp;quintam&nbsp;tertia&nbsp;pars&nbsp;positam.
      D&nbsp;&nbsp;Ipsa&nbsp;secunda&nbsp;tribus&nbsp;resecabitur&nbsp;atque&nbsp;duabus
      <br>A&nbsp;&nbsp;conflatur&nbsp;sextae&nbsp;formula&nbsp;quarta&nbsp;nolae.
      E&nbsp;&nbsp;Tertia&nbsp;per&nbsp;sextam&nbsp;sic&nbsp;debet&nbsp;sumere&nbsp;formam
      <br>A&nbsp;&nbsp;iuncta&nbsp;sit&nbsp;ut&nbsp;sextae&nbsp;tertia&nbsp;pars&nbsp;sibimet.
      E&nbsp;&nbsp;Tertia&nbsp;formatur&nbsp;tribus&nbsp;unaque&nbsp;proiiciatur
      <br>h&nbsp;&nbsp;septima&nbsp;finalis&nbsp;fiat&nbsp;ut&nbsp;ex&nbsp;reliquis.
      C&nbsp;&nbsp;Partes&nbsp;bis&nbsp;binas&nbsp;tunc&nbsp;primam&nbsp;scinde&nbsp;per&nbsp;aequas
      <br>F&nbsp;&nbsp;cum&nbsp;tribus&nbsp;hinc&nbsp;quartam&nbsp;constituendo&nbsp;nolam.
      F&nbsp;&nbsp;Hinc&nbsp;quartam&nbsp;demens&nbsp;sibi&nbsp;dodrantemque&nbsp;relinquens
      <br>s&nbsp;&nbsp;partibus&nbsp;ex&nbsp;tribus&nbsp;synemenon&nbsp;facias. </p>
   <p>X</p>
   <p>München Clm 9921 Ottobeuren 1064 fol. 25 v (= Ot) H. Sowa, Acta
      musicologica V (1933) pg. 113</p>
   <p>Pone primam nolam id est C ad placitum, quam per novem diligenter
      dividas, unde parte novenaria subtracta sive abiecta procreabis secundam nolam D.
      Eodem
      ordine sicut C divisa est, dividas D, et tertiam habebis E. Postea revertens ad primam
      supradictam C, eque per quatuor dividas, qua una ablata ex tribus reliquis quartam
      conflabis
      F. Similiter D per quatuor examinata, quintam reperies G. Item E per quatuor partita,
      sextam
      a una ablata ex quatuor conflabis. Item F per quatuor diligenter trutinata, septimam
      que est
      b mollis seu rotunda tribus simul compositis reperies. Rursus E gravis per tria divisa,
      tertia parte subtracta ex duabus reliquis octavum [sqb] quadratum formabis. Quodsi
      adhuc c
      acutam habere desideras, C gravem que prima vox est per medium seca, et c supradictam
      habebis. Et de reliquis taliter componas omnes acutas, quantas volueris.</p>
   <p>XI</p>
   <p>Paris Bibliothèque nationale latinus 16663 XIII fol. 100 v 101 r v (=
      H) Hieronymus de Moravia ed. S. Cserba 1935 pg. 149-150</p>
   <p>Capitulum 18</p>
   <p>Ex hac autem reductione, qua scilicet reduximus proportiones harmonicas
      ad numerorum proportiones, necnon et ex prius habita simul et sequenti dimensione
      monochordi
      potest haberi modus et ars formandi campanulas sonos musicos exprimentes in horologiis
      ponendas in hunc modum:</p>
   <p>Nam si quis voluerit duas campanas fundere sonum toni facientes,
      quemadmodum istae duae faciunt claves [Gamma] scilicet et A re in gravibus, voluntati
      fundentis relinquitur, ut quantumcumque sibi placet de metallo recipiat, sive scilicet
      multum, sive etiam parum dictumque metallum in octo partes dividat aequales, sumptoque
      alio
      metallo divisoque in novem partes dictis octo partibus aequipollentes factisque campanis
      campana partium novem, puta novem librarum, faciet sonum clavis [Gamma] ut, campana
      vero
      octo partium, puta octo librarum, sonum faciet clavis A re.</p>
   <p>Item ad faciendam campanam, quae faciat sonum clavis B mi in gravibus,
      dividatur metallum campanae A re in novem partes aequales, sumptoque alio
      metallo divisoque in octo partes dictis novem partibus aequipollentes, campana octo
      partium
      faciet sonum clavis B mi in gravibus.</p>
   <p>Ad faciendam vero campanam, quae faciat sonum clavis C fa ut, quae
      quidem cum jam dicta campana, scilicet B mi, facit semitonium, dividatur metallum
      campanae B
      mi in duodeviginti partes aequales, sumptoque alio metallo divisoque in septendecim
      partes
      dictis duodeviginti partibus aequipollentes, campana septendecim partium faciet sonum,
      quem
      faciet C fa ut in gravibus.</p>
   <p>Si quis autem facere vellet aliud semitonium inter B et C in gravibus,
      et ubicumque incidit semitonium per sesquisextam decimam proportionem, facere debet
      praecedentem scilicet campanam, puta B mi in gravibus, in septendecim partes aequales
      dividendo. Sequentem vero campanam C fa ut in partes sedecim prioribus aequipollentes
      vel
      secundum formam dictae dimensionis monochordi a [Gamma] ut in C fa ut, fiat proportio
      sesquitertia, ita scilicet, ut [Gamma] ut in aequales partes quatuor dividatur. Sumptoque
      alio metallo divisoque in tres partes aequales dictis scilicet partibus quatuor
      aequipollentes, campana trium partium sonum faciet clavis C fa ut.</p>
   <p>Eodem modo fiat in omnibus octo tetrachordis et ultra usque in
      infinitum arte musica non artante. Sed restrinxit superfluum vendicans residuum suo
      proposito fore necessarium ars finitum infinitatis compendium. Eodem autem modo debent
      fieri
      proportiones cannarum sive fistularum plumbearum etiam argentearum in organis sicut
      diximus
      de proportionibus in campanis, modo scilicet primo vel etiam modo secundo. Qui quidem
      modi
      in subsequenti figura patebunt.</p>
   <p>XII</p>
   <p>Admont 494, now in America, Admont (Liége) XII fol. 33 r v (= A 1)
      Musica Aribonis (GS II 221 a. b.)</p>
   <p>Salzburg S. Peter a V 2 XII fol. 131 r v (= S) Musica Aribonis</p>
   <p>Arbitror idcirco eodem modo se habere mensuram monochordi
      cymbalorumque, quod pulsatio sonum excitat utrimque, tinnitus chordae et cymbali ferit
      aerem
      liberum nullis circumstantiis clausum. Sed distat ab illis mensura fistularum,
      fortassis propter aerem in ipsis coarctatum, qui dum se dilatandi libertatem fistulae
      circumstantiis cohibitus non habeat, quaerit non solum longitudinis, sed etiam grossitudinis
      adjectionem. Unde in reperiendo tono non solum prioris fistulae longitudinis, sed
      etiam
      grossitudinis id est diametri octavam partem assumimus, ut patebit in sequentibus.
      Sed ad
      cymbala redeamus.</p>
   <p>Propter toni tarditatem sesquitercia sesqualteraque proportione
      mensuram statui intendere et remittere. Octo cymbala sunt ratione dimetienda.</p>
   <p>Reponderationes cerae, quam ad primum cymbalum expendas, duas
      diligenter provideas. Quarum alteram in duas, alteram in tres partes distribuas. Et
      isti,
      quam in duas divisisti, propria medietate, illi tercia sui adjecta parte formes tibi
      duo
      cymbala, primo per diatesseron et diapente respondentia. Habeas quoque illius, quam
      in duo
      distribuisti, reponderationem. Quam dividens in quatuor dimoveas quartam, de tribus
      partibus
      secundum cymbalum compositurus. Eiusdem secundi cymbali reponderationem cerae sumas,
      et eius
      medietate sibimet superposita formam sexti fingas cymbali. Cuius reponderationem quatuor
      partibus distribuens, quartam secernens, de tribus tercium conformes cymbalum. Quod
      per
      medium dividens tantumque ut est dimidium superaddens, proponas septimam. Cuius
      reponderationem quadriperticies quartamque reiciens, de tribus synemenon conficias.</p>
   <p>XIII</p>
   <p>London British Museum Harley 3915 Germany XIII 1/2 fol. 100 r
      Theophilus Presbyter, Diversarum artium Schedula, liber III capitula LXXXV, LXXXVI
      Saeculum
      X (= T)</p>
   <p>Paris Bibliothèque nationale nouvelle acquisition latinus 229 Germany
      XI fol. 66 r v (= P)</p>
   <p>Wolfenbüttel Gudianus latinus 334 S. Udalricus et Afra Augsburg XI/XII
      fol. 105 rv 106 r (= W Ic)</p>
   <p>Quicumque vult facere cymbala ad cantandum recte sonantia, ad
      unumquodque debet ceram dividere cum pondere, et a superioribus incipiat, ut descendendo
      possit pervernire ad graviora. Unumquodque autem notet cum propria litera, ut illud
      in
      divisione cognoscat. Inprimis faciat duas partes cerae aequales cum libra,
      unam ad a literam, alteram ad G. Ceram a literae dividat in octo aequales partes et
      tantum
      addat ad ceram G literae, quantum est in octava parte cerae a literae. Similiter dividat
      ceram G per octo et tantum det F literae, quantum est in summa eius, et insuper octavam
      eius
      partem, et habebit duos tonos continuos. In illo loco semitonium debet esse, et hoc
      ita
      inveniat. Summam cerae a literae dividat in tres partes, ipsamque summum d et cerae
      E
      literae, et insuper eius terciam partem. Deinde det tantum cerae D literae quantum
      est in
      summa a et medium eius partem. Itemque tantum det cerae literae C quantum habet G
      et mediam
      eius partem itaque habet duos tonos post semitonium. Deinde tantum cerae tribuat B
      literae,
      quantum est in tota summa E literae, et insuper terciam eius partem, et habebit iterum
      semitonium, atque septem simphonias ab a litera usque ad B inveniat. Diapason vero
      necdum
      habet sine octavo cymbalo. Duplicet igitur totam ceram a literae et sic eam tribuat
      A
      literae, nihilque deerit: diatesseron diapente atque diapason. Sinemenon autem ita
      inveniet.
      Tollat summam cerae F literae et tantum det S literae et insuper medietatem eius,
      ac
      constituat inter A et B.</p>
   <p>Omnino autem caveat qui cimbala formare aut fundere debet, ut de supra
      dicta cera quae tam diligenter ponderata et divisa est nihil mittat ad iuga et ad
      spiramina,
      sed de alia cera faciat illa omnia. In magna quoque providentia habeat ut priusquam
      aliquod
      cymbalum fundatur, stagnum cupro misceatur ut rectum sonitum habeat. Quod si aliter
      fecerit
      non veniunt ad tonos. Quinta aut sexta pars debet esse stagnum, utrumque bene purificatum,
      priusquam commisceantur, ut clare sonent. Si autem fusa cymbala minus recte sonuerint,
      hoc
      emendetur lima aut lapide.</p>
   <p>De Cymbalis musicis.</p>
   <p>Facturus cymbala primum acquire tibi lectionem et secundum quod
      docuerit formam facito, atque ceram dilingenter pondera.</p>
   <p>Quae cum fuderis sicut supra dictum est, si quid per neglegentiam vel
      incuriam de aequitate tonorum defuerit, corriges. Si volueris cymbalum altius habere,
      in ora
      inferius limabis, si vero humilius, circa oram in circuitu.</p>
   <p>XIV</p>
   <p>München National Bibliothek Clm 14965 b S. Emmeran Regensburg XII fol.
      32 r v 33 r Breviarium Frutolfi XVI ed C. Vivell, 1919 pg. 107-109 (= Em IIa)</p>
   <p>Bruxelles Bibliothèque royale II 4141 Germany XIV fol. 34 r v 35 r
      Breviarium Frutolfi XVI ed. C. Vivell, 1919 pg. 107-109 (= Br IIb)</p>
   <p>Erfurt Amplonianische HS-Sammlung 93 XIV fol. 46 r v (Er Ia)</p>
   <p>München National Bibliothek Clm 19421 Tegernsee c. 1100 fol. 26 r v 27
      r (= Teg 1 2a)</p>
   <p>Quicumque velis facere cymbala ad cantandum recte sonantia, ad
      unumquodque debes ceram dividere cum pondere et a superioribus incipias, ut descendendo
      ad
      graviora pervenias. Unamquamque vero cerae partem cum propria litera notes, ut illam
      in
      divisione cognoscas. Inprimis igitur facias duas partes cerae coaequales cum libra
      notesque
      unam a litera, alteram G. Deinde cerae a literae facias adhuc unam partem aequatam
      pondere,
      et dividas eam in octo partes aequales et octavam partem addas cerae G literae; ut
      haec
      illam, quae est a, contineat totam et insuper ejus octavam partem, sicque ex cera
      illa, quae
      est a, fiat cymbalum primam (I), et ea vero, quae est G, secundum (II), estque tonus
      inter
      illa. Similiter facias duas partes cerae coaequales pondere illi cerae, quae est G,
      et unam
      notes F litera, alteram in octo dividas, et octavam partem ei cerae, quae est F, adjiciens
      facias ex ea tertium cymbalum, iterum tono differens a priore. Inter hoc et quartum
      debet
      semitonium esse, quod sic poteris invenire. Pensa duas partes cerae eadem quantitate,
      in qua
      est cera literae a, unamque notabis E litera; alteram vero divide in tria, tertiamque
      adjiciens ei cerae, quae est E, facias ex ea cymbalum quartum, quod est intervallo
      semitonii
      ad F, diatessaron vero sonans ad cymbalum primum. Deinde da tantum cerae literae D,
      quantum
      est in summa a literae, et insuper ejus medietatem, et ex ea fac cymbalum quintum,
      quod
      sonat tonum ad E, diapente vero ad a. Item tantum cerae da literae C, quantum habet
      G, et
      insuper ejus medietatem, ex qua faciens cymbalum sextum habebis iterum duos tonos
      continuos
      post semitonium. Tunc dabis B literae tantum cerae, quantum est in tota summa
      E literae, et insuper ejus tertiam partem, ex qua faciens cymbalum septimam habebis
      iterum
      semitonium atque septem symphonias diversas ab a litera usque B dispositas. Diapason
      vero
      necdum habes sine cymbalo octavo. Duplices igitur totam ceram literae a et sic eam
      tribuas
      iterum A, ex qua facto cymbalo octavo nihil deerit, diatessaron, diapente, diapason.
      Synemmenon autem ita invenies: tolle summam cerae F, et da eam S literae et insuper
      medietatem ejus, faciensque ex ea cymbalum constituas illud inter A et B, quod sonat
      ad A
      semitonium, ad C tonum, ad D vero ditonum, quod est diatessaron a D ad A.</p>
   <p>Omnino autem caveas in formandis aut fundendis cymbalis, ut de
      supradicta cera, quae tam caute ponderata est et divisa, nihil mittas ad juga et spiramina,
      sed de alia cera facias illa omnia. In magna quoque providentia habeas, ut priusquam
      aliquod
      cymbalum fundatur, stagnum cupro misceatur, ut rectum sonitum habeat unumquodque.
      Quodsi
      aliter feceris, nullum veniet ad tonos. Quinta vera aut sexta pars debet esse stagnum,
      utrumque etiam debet purificari, priusquam permisceantur, ut cymbala bene sonent.
      Si autem
      fusa cymbala minus recte sonuerint, hoc emendetur et corrigatur lima vel lapide.</p>
   <p>XV</p>
   <p>Roma Biblioteca Vaticana latinus 3123 Lorraine XI fol. 109 r (= V)</p>
   <p>Quicumque cymbala facere voluerit, primum facit duas partes cere
      equales pondere ad G et ad F. Ceram G dividat in octo partes et tantum addit ad F,
      quantum
      est in octava parte G. Similiter dividat ceram F per octo et tantum det E litere,
      quantum
      est in summa F et eius octava parte. Sic in reliquis. De hac cera, que tam diligenter
      ponderata est, nihil detur ad iuga et spiramina, sed de alia cera fiant hec omnia.
      Stagnum
      cum cupro misceatur, priusquam cymbalam aliquid formatur. Quinta pars vel sexta sit
      stagnum,
      ut clare sonent. Si vero fusa minus recte sonent, lima vel cos adhibeatur.</p>
   <p>XVI</p>
   <p>München National Bibliothek Clm 14836 XI fol. 77 r v (= Mu)</p>
   <p>Primum cymbalum in octo dividitur.</p>
   <p>Secundum habet primum in se et ejus octavam partem.</p>
   <p>Tertium habet secundum et ejus octavam partem.</p>
   <p>Quartum habet primum in se et ejus tertiam partem.</p>
   <p>Quintum habet primum in se et ejus medietatem.</p>
   <p>Sextum habet quintum in se et ejus octavam partem.</p>
   <p>Septimum habet quartum in se et tertiam partem.</p>
   <p>Octavum habet primum in se duplum.</p>
   <p>XVII</p>
   <p>GS I 149a Sub nomine Hucbaldi (e codice Argentoratensi) (= G 1)</p>
   <p>Primum quanticumque ponderis.</p>
   <p>Secundum sesquioctavum primi.</p>
   <p>Tertium sesquioctavum secundi.</p>
   <p>Quartum sesquitertium primi.</p>
   <p>Quintum sesquioctavum quarti.</p>
   <p>Sextum sesquioctavum quinti.</p>
   <p>Septimum sesquitertium quarti.</p>
   <p>XVIII</p>
   <p>Darmstadt 1988 Abbey of S. Jacobus Liége c. 1100 fol. 177 r (Fragmenta
      Aribonis) (= D 2b)</p>
   <p>Wien National Bibliothek 787 Abbey Baumgartenberg Ordinis Cisterciensis
      near Perg Austria XII 2/2 fol. 59 v (= Cpv IIIb)</p>
   <p>Wolfenbüttel Gudianus latinus 334 S. Udalricus et S. Afra Augsburg
      XI/XII fol. l04 r (= W Ib)</p>
   <p>Dimidium G sibi iungas deque his tribus C conficias. De C quartam
      dimoveas et ex tribus residuis F constituas. Eidem F medietatem suam addas, et his
      tribus B
      perficias. A quo quartam sui segreges, ac ex aliis tribus E conformes. Cui dimidium
      superaddas, et A proponas. Cuius quartam abicias, et de tribus D facias. Cuius quartam
      tollas, de quo residuo synemenon habeas.</p>
   <p>XIX</p>
   <p>Cambridge Trinity College 944 (R. 15.22) XII fol. 131 r v (= Ca)</p>
   <p>Oxford Bodleian Rawlinson C 270 Lorraine XII fol. 12 r v (= Ox Ia)</p>
   <p>Wolfenbüttel 4. II. Aug. 4to (cat. 2942) Hildesheim XI/XII fol. l02 v
      l03 r (W II)</p>
   <p>Oxford St. John's College 188 XIII ex. fol. 88 v 89 r (= Ox III)</p>
   <p>Quicumque vult facere cimbala recte sonantia ad cantandum, ad
      unumquodque debet ceram dividere tum pondere, et a superioribus incipiat, ut descendendo
      possit pervenire ad graviora. Unumquodque autem notet cum propria littera, ut
      illud cognoscat in divisione. Inprimis faciat duas partes cerae aequales cum libra,
      unum ad
      G litteram, alteram ad F. Ceram G litterae dividat in octo aequales partes et tantum
      addat
      ad ceram F litterae, quantum est in octava. Simili modo dividat supradictam E per
      octo et
      summam eius cum octava parte det D, ibique habet tres tonos ita inventos. In illo
      loco
      semitonium debet esse et hoc ita quaeratur. Summam cerae F litterae dividat in tres
      partes,
      ipsam summam det litterae C et insuper eius terciam partem. Deinde det tantum cerae
      B
      litterae, quantum est in summa C, et octavam eius partem. Item tantum cerae det litterae
      A,
      quantum habet B, et octavam partem eius, ibique habet duos tonos post semitonium et
      septem
      symphonias ab G usque A litteram inventas. Diapason itaque non habetur sine cimbalis
      octo.
      Dividat ergo ceram A litterae per medium, et det H litterae tantum, quantum est in
      eius
      medietate. Posita itaque cera H litterae in octavo loco iuxta G tunc est H simpla
      ad A atque
      A dupla ad H, nichilque deest diapente ac diatessaron atque diapason. Sinemenon autem
      ita
      inveniatur. Tollat summam cerae G litterae, et tantum det S litterae et insuper medietatem
      octavae eius, ac constituat illud inter G et F.</p>
   <p>Omnino caveat artifex, qui cimbala formare et fundere debet, ut de
      supradicta cera, quae tunc caute ponderata et divisa est, nichil mittat ad iuga et
      spiramina, sed de altera faciat illa omnia. In magna providentia habeat, ut priusquam
      aliquod cimbalum fundat, stagnum commisceatur, ut rectum sonum habeant. Quod si aliter
      fecerit, non veniunt ad tonos. Quinta pars aut sexta debet esse stagnum, ut clare
      sonent.
      Antequam stagnum mittatur cum cupro, ambo debent bene purificata esse a plumbo. Si
      autem
      fusa cimbala aliquid minus recte per negligentia sonuerit, hoc emendare procura cum
      cote et
      lima.</p>
   <p>XX</p>
   <p>München National Bibliothek Clm 14689 S. Emmeran Regensburg XII folio
      13 r in margine (= Em IIIb)</p>
   <p>G&nbsp;habeat&nbsp;quantumcumque&nbsp;pondus&nbsp;volueris.
      <br>F&nbsp;habeat&nbsp;totum&nbsp;G&nbsp;et&nbsp;eius&nbsp;quartam. F&nbsp;habeat&nbsp;totum&nbsp;S&nbsp;et&nbsp;eius&nbsp;vicesimam.
      <br>E&nbsp;habeat&nbsp;totum&nbsp;F&nbsp;et&nbsp;eius&nbsp;XXXI&nbsp;am. D&nbsp;&nbsp;"&nbsp;&nbsp;&nbsp;&nbsp;&nbsp;&nbsp;&nbsp;"&nbsp;&nbsp;&nbsp;E&nbsp;&nbsp;"&nbsp;&nbsp;"&nbsp;&nbsp;&nbsp;nonam.
      <br>C&nbsp;&nbsp;"&nbsp;&nbsp;&nbsp;&nbsp;&nbsp;&nbsp;&nbsp;"&nbsp;&nbsp;&nbsp;D&nbsp;&nbsp;"&nbsp;&nbsp;"&nbsp;&nbsp;&nbsp;XXV&nbsp;am. B&nbsp;&nbsp;"&nbsp;&nbsp;&nbsp;&nbsp;&nbsp;&nbsp;&nbsp;"&nbsp;&nbsp;&nbsp;E&nbsp;&nbsp;"&nbsp;&nbsp;"&nbsp;&nbsp;&nbsp;VI&nbsp;am.
      <br>B&nbsp;&nbsp;"&nbsp;&nbsp;&nbsp;&nbsp;&nbsp;&nbsp;&nbsp;"&nbsp;&nbsp;&nbsp;A&nbsp;&nbsp;"&nbsp;&nbsp;"&nbsp;&nbsp;&nbsp;XIIII&nbsp;am. </p>
   <p>XXI</p>
   <p>Montecassino 318 S. Maria di Albaneta XI fol. 23-25 (= Mc)</p>
   <p>Tintinnabulis hoc modo efficitur (id est perficitur) secundum mensuram
      et numeros quae fieri debet. In assem (id est stateram ubi panduntur tintinnabula)
      ponitur.
      luto unde fingitur (id est conficitur) laguenas mixto cum stercore aequis. et siccatur.
      et
      post ea desuper cera componitur ad modulum sicut tintinnabulum debet esse et longum.
      ille
      qui secundum ad similitudinem toni (id est soni) secundi; secundum qui distat (id
      est
      separat) a tono (id est sono) primo. astricto debet esse in camera plus. eidem longitudine
      brevior. Similiter et tertius brevior a secundo, et quartus brevior a tertio. Similiter
      quintus et sextus et septimus et usque ad sextus decimus.</p>
   <p>Si a sexto decimo incipiat.... esse curas in corpore mensura quinque
      digitorum. et astrictus in camera quinto plus esse potest tantummodo ut asula illic
      possit
      efficere (id est facere). et quintus decimus debet esse in longitudinem digitorum
      quinque et
      dimidium. et apertior in camera ad mensuram dimidiae unciae. Similiter et quartodecimo.
      dimidiam unciam longior a quinto decimo mensuram sex digitorum. et in cameram apertior
      dimidiam unciam plus quintus decimus. Ita efficitur tercius decimus. et duodecimus.
      et usque
      ad primum. unusquisque adiungitur dimidiam unciam in longitudinem. et dimidiam unciam
      in
      latitudinem camore.</p>
   <p>Nunc (id est modo) de metallo loquamur. si metallo tu ipse conficere
      debes. non est opus ut mensuram tintinnabulorum teneas. Si tantummodo omnes aequaliter
      facias in corpore. et metalla conficere sic. aere et stagno si incipere debes a primo
      tono
      (id est sono). secundum mensuram qui miscueris in primo tintinnabulo. quintam partem
      stagni
      misce cum aere. et secundus temperabat ita. divide quintam partem stagni. a
      secundo et usque ad secundum decimum. ut auferas (id est tollas) secundum modum tonorum
      (id
      est sonorum). Et si vis incipere a sexto decimo, similiter debes dividere stagno per
      mensuram tintinnabulorum usque ad primum. quintam partem miscueris de stagno. In secundo
      aliquid minus. In tertio plus minus. In quarto plus minus et ita eminuabis parumper
      usque ad
      sextum decimum. et facies signum scematibus (id est litteribus) per singulas tintinnabulas.
      incipe a primo tono (id est sono) et usque ad semitonium (id est medium sonum). et
      a
      semitonio (id est medio sono) usque ad tonam (id est sonum). interim multiplicabis
      usque ad
      sextum decimum. et tunc (id est postea) percutere debet cantor cum malleolo (id est
      martello) ferreo in tintinnabulis per scematibus (id est in litteribus). sicut ipsa
      ars
      docet.</p>
   <p>XXII</p>
   <p>London British Museum Harley 3915 Germany XIII 1/2 fol. 94 r - 100
      r</p>
   <p>Theophilus Presbyter, Diversarum artium Schedula, lib. III cap. LXXXIV
      (in codice cap. LXXXV) (= T) Cf. W. Theobald, Technik des Kunsthandwerks im zehnten
      Jahrhundert, pg. 152-160</p>
   <p>De campanis fundendis caput LXXXIV</p>
   <p>Compositurus campanam primum incides tibi lignum siccum de quercu,
      longum secundum quod vis habere campanam, ita ut ex utraque parte extra formam emineat
      longitudine unius palmi, et quadrum in una summitate grossius, in altera gracilius
      et
      rotundum, ut possit in foramine circumvolvi. Sitque deductim grossius et grossius,
      ut cum
      opus fuerit perfectum, facile possit educi. Quod lignum in grossiori parte una palma
      ante
      summitatem incidatur in circuitu, ut fiat fossa duobus digitis lata, sitque lignum
      ibi
      rotundam, juxta quam fossam summitas ipsius ligni fiat tenuis, ut in aliud lignum
      curvum
      jungi possit, per quod valeat in modum runcinae circumverti. Fiunt etiam duo asseres
      longitudine et latitudine aequales, qui altrinsecus conjungantur et confirmentur quatuor
      lignis, ita ut sint ampli inter se secundum longitudinem praedicti ligni, ut in uno
      assere
      fiat foramen, in quo convertatur rotunda summitas, et in altero e contra aequaliter
      fiat
      incisura duobus digitis profunda, in qua volvatur rotunda incisura.</p>
   <p>Quo facto sume ipsum lignum et circumpone ei argillam fortiter
      maceratam, in primis duobus digitis spissam, qua diligenter siccata, superpone ei alteram, sicque facies, donec forma compleatur, quantam eam habere volueris, et
      cave ne
      unquam superponas argillam alteri, nisi inferior omnino sicca fuerit. Deinde colloca
      ipsam
      formam inter asseres supra scriptos, et sedente puero qui vertat, cum ferris ad hoc
      opus
      aptis tornabis eam, sicut volueris, et tenens pannum in aqua madefactum eam aequabis.</p>
   <p>Post haec tollens adipem concide subtiliter in vase atque manibus
      macera, confixisque duobus aequalibus lignis spissitudine, qua volueris super asserem
      aequalem in medio eorum positum adipem attenuabis et aequabis cum rotundo ligno, sicut
      ceram
      superius, supposita aqua, ne adhaereat, statimque ita repente levabis et collocabis
      super
      formam, atque calido ferro circumsolidabis. Rursum attenuans eodem modo unam partem
      adipis,
      juxta priorem collocabis, sicque facies, donec formam cooperies. Oram vero campanae
      ad
      libitum tuum spissam facies. Adipem autem omnino refrigeratum ferris acutis tornabis,
      et si
      quid rari operis volueris circa latera campanae, florum sive literarum, in adipe exarabis,
      quatuorque foramina triangula juxta collum, ut melius tinniat, formabis.</p>
   <p>Deinde argillam cribratam et diligenter mixtam superpones, qua siccata
      alteram et superaddes. Ea itidem omnino siccata convertes formam in latus, atque leniter
      percutiendo educes lignum, rursumque elevata forma, foramen superius implebis argilla
      molli,
      et curvum ferrum, in quo batillus pendere debet, in meditullio imprimes, ita ut summitates
      ejus foris emineant. Cumque siccata fuerit argilla, fac ut aequalis sit reliquae formae
      atque cooperi adipe, ita ut summitates ferri in ipso abundanter haereant. Post haec
      forma
      collum atque aures, et spiraculum sive infusorium desuper, et cooperi argilla. Dumque
      tercio
      argilla per omnia fuerit siccata, circumpone ferreos circulos tam dense, ut non plus
      inter
      duos circulos quam latitudo manus, quibus circulis duas argillas superpone. Quibus
      siccatis
      converte ipsam formam in latus, et in interiori argilla incide fossam magnam in circuitu
      et
      in profundo, ut non remaneat spissior uno pede, quia si integra esset forma interius,
      prae
      nimio pondere non possit levari, nec prae spissitudine transcoqui.</p>
   <p>Deinde fac foveam in loco, ubi volueris ipsam formam subterrare ad
      recoquendum, profundam secundum altitudinem ejus in latitudine, et cum lapidibus atque
      argilla fac in similitudinem fundamenti pedem fortem, super quem forma stabit, altitudine
      unius pedis, ita ut in medio ultra indirectum remaneat spatium quasi via, pede et
      dimidio
      lata, in qua ardeat ignis sub forma. Quo facto confige quatuor ligna sursum procedentia
      usque ad aequalitatem terrae, juxta ipsum pedem, et statim reple foveam terra. Statimque
      deduces ipsam formam et statues eam in medio lignorum illorum aequaliter, et ex una
      parte,
      sub ipsa forma, incipe terram ejicere. Cumque se inclinaverit, fode in parte altera,
      donec
      se rursum illic inclinet, sicque facies ex utraque parte, quousque forma super pedem
      lapideum aequaliter sedeat. Mox ejectis lignis, quae ad hoc solum confixa fuerint,
      ut formam
      recte deducerent, assumptisque lapidibus, qui flammam possint sustinere, atque argilla
      gac
      oram fornacis ex utraque parte ante illud spatium viae, quam in medio pedis
      reliquisti, atque in circuitu operare fornacem, spatio dimidii pedis a forma. Cumque
      operando perveneris ad medium formae, purga oram fornacis, et in ora ipsius formae
      ex
      utraque parte fac unum foramen, per quod adeps possit effluere, suppositisque vasis,
      ignem
      et sicca ligna adhibe. Et cum calefacta forma coeperit adeps exire, perfice pede temperatam
      fornacem usque ad summum formae, et super os pones operculum ex argilla sive ex ferro.
      Educto autem penitus adipe, obstrue foramina utraque argilla macerata recta mensura,
      ita ut
      non violetur ora campanae, et circa formam abundantius adhibe ligna, ut per totam
      diem
      sequentemque noctem ignis non deficiat.</p>
   <p>Interim tolle cacabum ferreum in fundo rotundum, huic solummodo operi
      aptum, qui ex utraque parte aures ferreas duas habeat, aut si maxima campana erit,
      duos vel
      tres, et illinies eos interius et exterius argilla fortiter macerata semel et iterum
      ac
      tertio, donec duobus digitis spissa sit, et sistes eos altrinsecus contra se, ita
      ut inter
      eos iri possit, et sub eis pones terram simplicem atque circumfiges paxillos ligneos.
      In
      duobus vero locis, vel si opus fuerit tribus, ubi folles apponi debent, figes duos
      paxillos
      fortiter aequaliter latos, et inter eos facies foramen contra oram cacabi, ita ut
      ventus
      intra eum veniat, et singulis foraminibus inpones singulos ferros tenues atque complicatos,
      ita ut in eis possint fistulae folium firmiter jacere; sicque cum lapidibus et argilla
      facies super ipsum cacabum in circuitu fornacem, pede et dimidio altam, atque interius
      aequaliter linies cum eadem argilla, sicque carbones ignitos appones. Cumque singulis
      cacabis similiter feceris, folles etiam cum instrumentis suis, in quibus firmiter
      jaceant,
      appones, unicuique foramini duos, et unicuique folli deputabis fortes viros duos.
      Cum autem
      cacabi interius bene canduerint, incide unicuique duo ligna de quercu sicca et grossa,
      sic
      apta ut possint fundum interius implere, et inter ea foramen facies, per quod possit
      aes
      influere, atque super haec duo ligna alia ejusdem mensurae, et in circuitu ex eodem
      ligno
      pone quasi paxillos prominentes ab his lignis usque super oram fornacis.</p>
   <p>Quo facto ponderabis omne aeramentum, quod habes, aut quatuor partes
      sint cupri et quinta stagni, atque dispones unicuique cacabo secundum suam capacitatem
      suas
      partes. Deinde vadens ad fornacem formae, eleva superius operculum et considera, qualiter
      se
      habeat. Si omnino canduerit interius, recurre ad cacabos et primitus immitte carbones
      grossos. Deinde inpone cuprum ordinatim absque stagno, atque intermisce carbones adjiciens
      abundanter superius, interjectisque ignitis carbonibus fac ut folles incipiant flare,
      primo
      mediocriter, deinde magis ac magis. Cumque videris flammam viridem ascendere, jam
      incipit
      cuprum liquescere, moxque superponens carbones abundanter, recurre ad fornacem formae,
      et a
      superiori incipe longis forcipibus lapides evellere et foras projicere. Hoc opus in
      hoc loco
      non quaerit pigros operarios, sed agiles atque studiosos, ne cujusquam incuria vel
      forma
      frangatur, vel quis alium impediat aut laedat, sive ad iracundiam provocet,
      quod omnino cavendum est. Ejectis vero omnino lapidibus et igne, denuo certatim reponatur
      terra, ut fossa omnis circa formam diligenter repleatur, et sint qui semper circumeant
      cum
      lignis obtusis mediocriter impingendo et pedibus fortiter calcando, ut terra, quae
      inponitur, formam premat, ne cum pondus aeris infunditur, ullomodo frangi possit.</p>
   <p>Repleta igitur hoc modo fossa usque ad summum recurre ad cacabos, et
      ligno longo et torrido commove cuprum, et si senseris omnino liquefactum, inpone stagnum,
      rursumque commove diligenter, ut bene commisceatur, fractaque fornace in circuitu
      induce duo
      ligna fortia et longa in aures cacabi, adhibitisque viris strenuis et in hac arte
      peritis,
      fac eum levari cum omni diligentia et ad formam deferri, ejectisque carbonibus et
      favillis
      atque inposito collatorio panno fac morose infundi. Interim cuba juxta os formae auditu
      diligenter considerans, qualiter aes intra procedat; et si senseris quasi leve murmur
      tonitrus, dic ut modice teneant, rursumque infundant: sicque interdum tenendo et iterum
      infundendo fiat, ut aes aequaliter resideat, donec evacuetur cacabus ille. Quo amoto
      mox
      alter delatus in eodem loco statuatur, fiat de eo sicut ex priori, et pari modo de
      tertio,
      donec aes in infusorio videatur. Nec statim cacabus moveatur, sed aliquanto spatio
      teneatur,
      ut si aes descenderit, denuo superfundatur.</p>
   <p>Quod si te ab hoc labore portantium et diverse fundentium retrahere
      volueris, acquire tibi maximum cacabum, qui sit in fundo aequalis et fac ei foramen
      unum in
      latere ejusdem fundi, atque cooperi eum argilla intus et extra, sicut superius. Quo
      facto
      sistes eum juxta formam non longius quam quinque pedum spatio et circumfige ei paxillos
      atque ignem cum carbonibus inpone. Cumque canduerit, obstrue foramen cum argilla,
      quod
      versum erit ad formam, et compone ei ligna quatuor et paxillos interius, fornacemque
      facito
      in circuitu, sicut superius. Deinde inposito cupro cum carbonibus et igne, appositisque
      tribus ordinibus follium, fac flari viriliter. Interim habeas lignum siccum tantae
      longitudinis, ut possit procedere a foramine cacabi usque ad os formae, cujus cavatura
      sit
      ampla. Quod cum ex omni parte cooperueris argilla et maxime superius, infodies ita,
      ut
      aequale sit terrae, sed juxta cacabum modice altius, atque superfunde ei ignitos carbones.
      Mox inposito stagno atque commoto cupro sicut superius, cum curvo ferro, quod sit
      ligno
      fortiter affixum, aperi foramen, et astantibus, qui teneant duos colatorios pannos,
      sine aes
      fluere; interdum tamen tenendo sicut superius. Cumque forma plena fuerit, si quid
      aeris in
      cacabo remansit, in summitate ligni grossi pone massam argillae et ante foramen fortiter
      impinge, ut eum obstruas. Hoc utroque modo fundendi possunt etiam minores campanae
      fundi, ut
      secundum quantitatem earum fiant cacabi.</p>
   <p>Cum vero aes in infusorio duraverit, fac ut certatim terra ejiciatur a
      fossa et exterius aliquantum refrigeretur forma. Ejecta vero terra, ipsa forma inclinetur
      in
      uno latere et terra supponatur, sicque fiat, donec eodem modo, quo inposita
      est, a fossa ejiciatur. Quo facto, super unum latus omnino deponatur, et cum securibus
      aliisque ferris acutis, qui sint infixi longis lignis, interior argilla certatim ejiciatur,
      quia si permitteretur in ea refrigerari, ab humore terrae inflaretur et campana absque
      dubio
      finderetur. Qua ejecta, ipsa forma iterum erigatur super terram, sicque stet, donec
      exterius
      omnino refrigeretur; sicque frangatur argilla et circuli ejiciantur, et quicquid inaequale
      exterius fuerit, malleis acutis incidatur. Deinde in medio campanae ponatur lignum,
      huic
      simile, in quo primum forma tornata est, et quatuor aliis lignis in modum crucis obfirmetur
      ora ejus, ita ut infusorium jaceat super unum asserem, et illud lignum super alterum,
      ut
      inposito curvo ligno, possit campana tornari, atque cum sabuleo lapide per omnia
      aequari.</p>
   <p>Post haec infusorium ex utraque parte limatum diligenter frangatur, et
      circa collum duo ligna conjungantur, inferius per medium minus, et superius in circuitu
      majus; quae ligna duobus circulis fortiter constringantur, atque ferreis vinculis
      ex omni
      parte circa aures colligantur. Illud vero majus lignum sit modice longius, quam campana
      sit
      lata, sitque in summitatibus aliquantum gracilius quam in medio, et in ipsis summitatibus
      habeat duos ferros grossos et rotundos, quorum longitudo sit intra lignum spatii dimidii
      pedis et extra unius palmi. Cumque aptaveris duas trabes ad suscipiendam campanam,
      fac in
      eis duas incisuras duobus digitis profundas, in quibus clavi illi magni involvantur,
      sub
      quibus etiam pones duos ferros curvos ad servandas trabes. Habeat etiam illud grossius
      lignum, in quo pendet campania, in utraque parte singula foramina, in quibus ponantur
      duo
      ligna sursum respicientia, quibus funes innectantur ad pulsandum.</p>
   <p>Corium etiam spissum de collo cervi circumponatur ferro illi curvo,
      quod interius haeret in medio campanae, in quo batillus pendeat; qui sit tantae
      longitudinis, ut promineat extra campanam spatio latitudinis manus, sitque grossior
      in fine
      longitudine unius palmae, sursumque gracilior.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Prooemium tonarii Domni Odonis Abbatis.</p>
   <p>Incipit formula super tonos, qualiter unusquisque cantor in ecclesia
      agere debeat. Gloria: euouae, id est: Saeculorum amen.</p>
   <p>Formulas, quas vobis ad cantandum scribere procuravi, qualiter omnis
      cantor ecclesiae tenere debeat tonum antiphonarum, officiorum seu communionum, vel
      qualemcunque cantum adire poterit, summo cum studio legere studeat, qui arcem magisterii
      in
      ecclesia tenere voluerit in cantu. Admoneo autem omnes cantores, praecipue tamen eos,
      qui in
      ecclesia majores praeesse videntur, ut quotidie subditis suis haec exempla subtilius
      subministrent, ne quando antiphonae in ecclesia incoeperint, scrupulum generent in
      incipientia psalmi, et per diversa incipiant evagari. Studiositatem autem quicunque
      habere
      voluerit in cantu, quotidie perlegat has formulas et differentias, quas in se habent,
      et
      quando voluerit antiphonam in ecclesia incipere, non teneat introitum ejus, sed ad
      finem
      quantocius currat, et in cujus tono eam invenerit, in ipsius sono incipiat psalmum:
      quia
      sunt plerique in ecclesia, ex quorum numero multos conspexi, qui propter arrogantiam
      se
      anteponunt caeteris, et faciunt suum tonum, et dicunt, quod talis tonus sit et talis,
      et
      ipsi per omnia fallunt; et hoc non faciunt pro alia causa, nisi ut magistri appareant
      ante
      illos. Isti tales plus damnationem sibi exinde acquirunt, quam mercedem, quia beatus
      papa
      Gregorius non inertiam se sectatus fuisse dixit, quando cantum facere studuit, sed
      ad
      credulorum animos demulcendos hoc fecit ad laudem Conditoris nostri.</p>
   <p>Nullus denique putet quod omnes antiphonae in suo principio se
      conveniant cum initio psalmi; majorem autem partem antiphonarum in fine volunt sibi
      incipere
      psalmum, sicut antiphona: O beatum pontificem, quam multi faciunt de secundo tono;
      sed
      fallunt, cum sit de primo et de septima differentia. Sic et aliae multae antiphonae,
      quae in
      formulis praescriptae sunt. Unde praecipio omnibus cantoribus qui huic arti praesunt,
      ut
      octo tonos, quos in figura octo beatitudinum exposuimus studiosissime custodiant,
      quia si
      hoc fecerint, non erit illis hic labor incassum, sed valde proficuum, et est in singulis
      eorum differentiis valde utilis ratio, qui sensum potuerit capere.</p>
   <p>Habet autem primus tonus decem differentias; secundus enim tonus unam;
      tertius vero tonus quinque differentiis constare videtur. Quartus vero novem finiri
      jubetur.
      Quintus enim pro sola antiphona in duabus videtur esse constructus. Sextus enim in
      sola
      differentia signatus esse dignoscitur. Septimum autem differentiis septem
      conscriptum esse monstramus. Octavum vero in sex differentiis finiri censuimus. Septimus
      vel
      octavus fine videntur esse concordes, sed principio illorum discordes; unde multum
      volunt
      habere studium, qui illorum antiphonas sine vitio incipere voluerint. Aliquando enim,
      ut
      supra delibatum est, in suo initio se concordant cum psalmo, plures autem in suo fine
      incipiendae sunt</p>
   <p>Sequuntur octo toni cum suis differentiis.</p>
   <p>De octo tonora per ordinem.</p>
   <p>I. Prima differentia, tonus Dorius, et authentus protus, vox odax,
      metrum vero lychanos hypaton: organum anoton, symphonia varietas proti, chorda vero
      scembs,
      uti primum tonum incipiens, et schemata D. Loquimur quomodo quemque differentias [fortasse
      quaeque differentiae] per singulas ascendunt et descendunt tonando cum vocibus. Prima
      differentia inchoat in quarta corda, quae vocatur scembs, et serenando ascendet in
      octava
      quae dicitur kaphe, et serenando ascendet usque ad tertiam, quae dicitur re, et repausa
      ubi
      incipit. Incipit cantus.</p>
   <p>Primum quaerite regnum Dei.</p>
   <p>Finit primus, incipit secundus.</p>
   <p>II. Secunda vero differentia tonus hypoiastius, et plagis proti, vox
      odax, metrum vero lychanos hypaton, organon ysaton, symphonia varietas plagis proti.
      Chorda
      vero scembs, et schemata D. Secunda differentia inchoat in quarta chorda, quae vocatur
      scembs, et ascendit in sexta chorda, quae dicitur neth, et descendit ad primam, quae
      vocatur
      buc, et repausa ubi incipit cantus.</p>
   <p>Secundum autem simile est huic.</p>
   <p>Finit secundus; incipit tertius.</p>
   <p>III. Tertia igitur differentia tonus AEolius semitonius et authentus
      deuterus. Vox jubilo, metrum vero hypate meson, organum chamilon. Symphonia varietas
      deuteri, chorda vero caphe, et schemata B. Tertia differentia inchoat in nona chorda,
      quae
      vocatur caphe, et ascendet ad undecimam chordam, quae dicitur suggesse, et descendet
      usque
      in quartam, quae dicitur scembs, et repausa in schemata E.</p>
   <p>Item cantus.</p>
   <p>Tertia dies est, quod haec facta sunt.</p>
   <p>Finit tertius; incipit quartus.</p>
   <p>IV. Quarta sumitur autem differentia tonus cantus et plagis deuteri, vox
      jubilo, metrum vero hypate meson, organum salpion, symphonia varietas plagis
      deuteri. Chorda vero caemar, et schemata E. Quarta autem differentia sumitur in quinta
      chorda, quae dicitur caemar; et ascendit ad septimam, quae vocatur uciche, et descendit
      ad
      tertiam, quae dicitur re, et repausa ubi incipit.</p>
   <p>Item cantus.</p>
   <p>Quarta vigilia venit ad eos.</p>
   <p>Finit quartus; incipit quintus.</p>
   <p>V. Quinta igitur differentia sumitur tonus parmenus, et authentus
      tritus, vox vero excelsa, metrum vero parypate meson, organum cuphos, symphonia varietas
      triti, chorda vero asel, et schemata D. Quinta vero imitatur ad octava chorda, quae
      vocatur
      asel, et ascendens ad undecima, quae dicitur sucgesse et descendens ad undecima, quae
      discitur neth, et repausa in schemata F.</p>
   <p>Cantus.</p>
   <p>Quinque prudentes intraverunt ad nuptias.</p>
   <p>Finit quintus; incipit sextus,</p>
   <p>VI. Sexta ergo differentia tonus epyniceus semitonius, et plagis triti,
      vox excelsa, metrum vero parypate meson, organum bubos, symphonia varietas plagis
      triti,
      chorda vero neth, et schemata F. Sexta ergo exoritur a sexta chorda, quae dicitur
      neth, et ascendit usque ad octavam quae nominatur asel, et descendit usque in
      tertiam quae dicitur re, et repausa in schemata F.</p>
   <p>Cantus.</p>
   <p>Sexta hora sedit super puteum.</p>
   <p>Finit sextus; incipit septimus.</p>
   <p>VII. Septima enim differentia tonus adonta, et authentus tetrardus, vox
      stridentis, et metrum lichanos meson, organum strigon, symphonia varietas tetrardi,
      chorda
      vero sucgesse, et ascendit ad duodecimam, quae dicitur nar, et descendit in septimam,
      quae
      dicitur viche, et repausa in schemata G.</p>
   <p>Cantus.</p>
   <p>Septem sunt spiritus ante thronum Dei.</p>
   <p>Finit septimus: incipit octavus.</p>
   <p>VIII. Octava vero differentia incipit tonus theticon et plagis tetrardi,
      vox stridentis, metrum, vero lichanos meson, organum fonicon. Symphonia varietas plagis
      tetrardi, chorda autem neth, et schemata F. Octava vero distat in sexta chorda, quae
      vocatur
      neth, et ascendit ad undecimam, quae dicitur sucgesse, et descendit in sextam, ubi
      incipit,
      et repausa in schemata G.</p>
   <p>Cantus.</p>
   <p>Octo sunt beatitudines.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Musica speculativa magistri Johannis de Muris</p>
   <p>Quoniam musica est de sono relato ad numeros aut econtra, necessarium
      est musicam, utrumque numerum scilicet et sonum considerare. Antequam enim aliquid
      numeretur, oportet ipsum esse.</p>
   <p>Ideo sonum prius generari quam numerari necesse est.</p>
   <p>Ad generationem soni necessario tria requiruntur: percutiens,
      percussum, medium percutiendi. Primum frangens aerem celeriter, secundum corpus sonabile
      naturaliter, tertium aer fractus violenter. Ictus non fit sine motu, igitur neque
      sonus
      absque motu est. Est igitur sonus fractio aeris ex impulsu percutientis ad percussum.
      Nam
      impossibile est, cum sit unum solum, fieri sonum.</p>
   <p>Sonorum alius gravis, alius acutus. Gravis est, qui ex tardioribus et
      rarioribus motibus generatur. Acutus vero, qui ex velocioribus et spissioribus generatur.
      Licet in utroque sint plures motus discreti plures sonos numero facientes, ut patet
      in
      chordis nervorum impulsis, tamen sine interruptione sensibili audiuntur quasi
      unus sonus continuus propter velocitatem motuum anexorum, velut color existens in
      superficie
      summitatis trochi moti videtur esse linea circularis, licet non fuerit nisi punctus.</p>
   <p>Acutus vero sonus fit ex gravi per additionem motuum, ex acuto quoque
      gravis per subtractionem. In acutis vero sonis plures sunt motus, in gravibus pauciores.</p>
   <p>Omnis autem paucitas ad pluralitatem sub quodam numero refertur. Ergo
      sonum gravem ad acutum comparando necessarium est referri, sicut numerus motuum unius
      ad
      numerum motuum alterius proportionaliter comparatur.</p>
   <p>Cum ostensum sit, musicam constare ex sonis, qui proportionales sunt ad
      invicem quodammodo secundum numeros motuum in eis repertos, non est inutile percurrere
      proportiones generaliter numerorum.</p>
   <p>Omnis autem numerus ad alterum comparatus aut est ei aequalis aut
      inaequalis, nam haec competunt cuilibet quantitati. Si aequalis, idem sunt et unum
      sunt in
      quantitate. Ideo non variatur nec ex sonis aequalibus fit consonantia aut maior aut
      minor.
      Si autem inaequalis, aut maior aut minor. Dicitur autem maius alterum altero 5 modis,
      ut
      multiplex, superparticularis, superpartiens, inde superparticularis, multiplex
      superpartiens. Appositaque dictione sub dicitur totidem modis minus.</p>
   <p>Multiplex est, quando maior numerus habet in se totum minorem bis vel ter vel
      quater, cuius species sunt proportio dupla, tripla, usque infinitum.</p>
   <p>Superparticularis est, quando maior continet minorem et aliquam eius
      partem, cuius species sunt sesquialtera, sesquitertia et sic deinceps.</p>
   <p>Superpartiens est, cum maior continet minorem et eius aliquas partes,
      cuius species sunt superbipartiens, supertripartiens et sic semper.</p>
   <p>Multiplex superparticularis est, quando maior habet minorem bis vel ter vel
      aliquam eius partem, cuius species sunt duplex sesquialtera, duplex sesquitertia,
      triplex
      sesquialtera et sic ex parte utriusque in infinitum.</p>
   <p>Multiplex superpartiens est, quando maior habet minorem bis vel ter et
      aliquas eius partes, cuius species sunt duplex superbipartiens, duplex supertripartiens
      et
      addendo quamlibet speciem multiplicis cuilibet superpartientis.</p>
   <p>Exempla cuiuslibet speciei sic in numeris ordinantur.</p>
   <p><br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;tripla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;36&nbsp;72&nbsp;108&nbsp;144 Multiplex
      <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;dupla&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;24&nbsp;48&nbsp;&nbsp;72&nbsp;&nbsp;96
      &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;sesquitertia&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;16&nbsp;32&nbsp;&nbsp;48&nbsp;&nbsp;64 <br>Superparticularis
      &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;sesquialtera&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;18&nbsp;36&nbsp;&nbsp;54&nbsp;&nbsp;72
      <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;supertripartiens&nbsp;&nbsp;&nbsp;&nbsp;&nbsp;&nbsp;&nbsp;21&nbsp;42&nbsp;&nbsp;63&nbsp;&nbsp;84 Superpartiens
      <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;superbipartiens&nbsp;&nbsp;&nbsp;&nbsp;&nbsp;&nbsp;&nbsp;&nbsp;20&nbsp;40&nbsp;&nbsp;60&nbsp;&nbsp;80
      &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;dupla&nbsp;sesquialtera&nbsp;&nbsp;&nbsp;&nbsp;&nbsp;30&nbsp;60&nbsp;&nbsp;90&nbsp;120 <br>Multiplex
      superparticularis <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;tripla&nbsp;sesquitertia&nbsp;&nbsp;&nbsp;&nbsp;40&nbsp;80&nbsp;120&nbsp;160
      &nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;dupla&nbsp;superbipartiens&nbsp;&nbsp;32&nbsp;64&nbsp;&nbsp;96&nbsp;128 <br>Multiplex
      superpartiens <br>&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;tripla&nbsp;superbipartiens&nbsp;45&nbsp;90&nbsp;135&nbsp;180
      Fundamentum&nbsp;relationis&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;&nbsp;12&nbsp;24&nbsp;&nbsp;36&nbsp;&nbsp;48 <br></p>
   <p>Omnem doctrinam et omnem disciplinam ex praeexistente cognitione fieri.</p>
   <p>Ante cognitionem sensitivam non aliam inveniri.</p>
   <p>Experientiae multiplici, ut in termino quiescere.</p>
   <p>Experientiam circa res sensibiles artem facere.</p>
   <p>Pictagoram nobis artem monstrasse sonorum.</p>
   <p>Antiquus Pictagoras subtilissima numeralium proportionum
      investigatione praecellens, nolens quippe aurium iudicio fidem de consonantiis adhibere
      tum,
      quia non omnis auris propter complexionis naturalis aetatis mutabilis dispositionisque
      varietatem aeque bene iudicat de auditis, cum, quia, et si auris bene
      disposita quantum ad ea, quae contingunt circa sonum, non fallatur, tamen de numerorum
      proportione discernere non est suum, sed est rationis opus.</p>
   <p>"Nullis etiam deditus instrumentis" eo, quod omnia inconstantia et
      inconsulta modicaeque fidei propter causas multiplices aestimabat, ut propter nervorum,
      aeris, spiritus irregularitatem, neque tamen penitus privare volens auditum consonantiarum
      iudicio eo, quod si non fuisset "auditus, nulla omnino de vocibus" ratio constitisset,
      imo
      quasi viam mediam quandam tenens, tamquam de consonantiis et harmoniarum
      officio famulus sit auditus, iudex autem intellectus sit, ut sensuit auditus diminute
      id, de
      quo scientiam universalem et completam ordinat intellectus per primam ipsam auditus
      in
      nullam aliam resolvendo per secundam.</p>
   <p>Ipse namque Pictagoras studiose perquirens, quomodo artem de melodiis
      rationaliter inveniret, quadam vice iuxta fabrorum officinas praeteriens, hanc inquisitionem mentaliter intendens, quosdam malleos super incudem ferientes mirabilem
      producentes harmoniam deprehendit. Et statim conversus ad malleos dubitans, ne ex
      viribus
      hominum proveniret melodia, iussit inter se singulos malleos permixtim
      permutari, quibus alternatis et ad incudem percussis redigit consimilis consonantia
      praecedenti, ex quo conclusit, non in viribus hominum, qui malleis utebantur, sed
      in
      conditionibus malleorum huius melodiam immediatius contineri. Hoc autem ei innotuit
      tam
      numeri quam mensurae quam ponderis ratione.</p>
   <p>Numerus quidem malleorum erat quinque, sed quintus eiectus fuit eo,
      quod sicut inutilis comparatio cuilibet dissonabat. Dedit tamen ecce res grandis occasionem
      per sui dissonantiam consonantias iudicandi. Nam appositis iuxta se contrariis maiora
      et
      minora, peiora et meliora videntur hominibus.</p>
   <p>Consideratis autem ponderibus reliquorum in dupla, sesquialtera,
      sesquitertia, sesquioctava proportione reperta sunt, quibus proportionibus in instrumentis
      nervorum, ventorum, foraminum, aquarum, vasorum, in nolis, acetabulis, tympanis,
      tintinnabulis consonantias consimiles gignere sine instantia comprobavit. In
      hac experientia quiescere debuit per tertiam et ex hac ulterius universale recepit,
      quod ei
      fuit artis musicae principium iuxta quartam.</p>
   <p>Propter symphonias subiungere vim numerorum.</p>
   <p>Quoniam ergo Pictagoras consonantias sonorum per proportiones ponderum
      expertus est, haec proportio in numeris ostendatur, quibus proportio primo debetur.
      Sint
      ergo 12 9 8 6 pondera malleorum ita, quod qui 12 ponderabat ad illum, qui sex
      erat ponderum, duplus erat. Qui fuit duodecim ad eum, qui 9, proportionem sesquitertiam
      servabat et qui 8 ad 6 eandem habuit habitudinem. Sed qui duodecim ad 8 sesquialteram
      proportionem comparabatur, qui etiam 9 ad 6 similiter referebatur. Qui vero 9 ad 8
      sesquioctavam proportionem tenebat. Haec sunt principia huius artis.</p>
   <p>Iam tres harmonias perfectas esse sonantes.</p>
   <p>Harmonias non esse pauciores tribus, experientia docuit. Sed an plures
      sint, Deus agnovit: perfectiores tamen his tribus nemo videtur expertus fuisse. Et sunt: Diapason, cuius est proportio dupla, ut 12 ad 6, diapente, cuius est
      proportio sesquialtera, ut 12 ad 8 et 9 ad 6, diatesseron, cuius est proportio sesquitertia,
      ut 12 ad 9 et 8 ad 6. Tonus vero, qui est in sesquioctava, ut 9 ad 8, non est consonantia,
      sed pars eius. Haec omnia firmari possunt per rationem consonantiae, quam assignat
      Boethius:
      "Consonantia est dissimilium inter se vocum in unum redacta concordia", vel sic:
      "Consonantia est acuti soni gravisque mixtura suaviter uniformiterque auribus accedens."
      Hae
      autem definitiones tribus praedictis consonantiis competunt et non tono, in
      quo sit auditus cuiuslibet sibi iudex. Igitur tres praedictae harmoniae dicuntur
      consonantiae perfectae et non tonus.</p>
   <p>Subiecta quidem figura declarat, quae dicta sunt, si diligenter
      inspiciatur.</p>
   <p>[Musica speculativa B, 115; text: Diapason in proportione dupla,
      Diapente in sesquialtera, Diatesseron in sesquitertia, Diatesseron in sesquialtera,
      12, 9,
      8, 6] </p>
   <p>Prima conclusio</p>
   <p>Has tres melodias numeros dare clarificantes.</p>
   <p>Hac figura consonantiarum in musica perfectarum omnia principia et
      omnes conclusiones musicae quodammodo continet in virtute. Volumus itaque,
      quod praesens figura claudit, extrahere sigillatim favente deo.</p>
   <p>Quae diapente sonat, diapason habet superare.</p>
   <p>Omnis proportio superparticularis minor est proportione multiplici,
      quoniam multiplex numerus continet minorem integre vel bis vel ter vel quater et sic
      deinceps. Sed superparticularis numerus numquam continet bis minorem, sed semel cum
      aliqua
      eius parte, ut media, tertia, quarta et sic semper augendo partes et minuendo
      totum. Modo consonantia diapente notatur in superparticulari proportione, diapason
      in
      multiplici per figuram circulorum. Ergo diapente separatur a diapason. Quomodo autem
      species
      multiplicis augentur numerorum in ordine naturali, species autem superparticularis
      ordine
      contrario minuuntur, ac si modum et naturam continuae et discretae servarent, patet
      in
      figura subiecta.</p>
   <p>[Musica speculativa B, 123; text: Multiplices, Superparticulares, 1, 2, 3, 4,
      5, 6, 7, 8, 9, 10, 11]</p>
   <p>In huius figurae summitate unitas tamquam principium augmentationis et
      diminutionis usque in infinitum merito situatur. Nam multiplices secundum additionem
      naturalem sine termino crescunt, superparticulares vero naturaliter minuuntur. Et si primam speciem multiplicis, scilicet duplam, quae per duo numeratur,
      primae speciei superparticularis, scilicet sesquialterae, quae similiter per binarium
      figuratur, addideris, secundam speciem multiplicis scilicet triplam generabis. Sique
      secundam secundae, tertiam et sic semper procedendo. Et haec est mirabilis ordinatio
      numerorum. Continet insuper figura supra posita excessum cuiuslibet speciei multiplicis
      super quamlibet superparticularis et differentias utrarumque.</p>
   <p>Secunda conclusio</p>
   <p>Ac in plus diapente quam diatessera stare.</p>
   <p>Quanto denominatio alicuius partis maior est, tanto pars est minor et
      econtra, sicut una tertia denominatur a tribus et una secunda a duobus. Et maior est
      denominatio 3 quam 2, quare una tertia minor pars est quam una secunda. Nunc autem
      tam
      diatesseron quam diapente sunt in speciebus superparticularis, scilicet in sesquialtera
      et
      sesquitertia per figuram circulorum. Et denominatio proportionis
      sesquitertiae, in qua sit diatesseron, maior est denominatione proportionis sesquialterae,
      in qua est diapente, scilicet duo, ergo maior est diapente quam diatesseron, quod
      quaerebam.</p>
   <p>Tertia conclusio</p>
   <p>Et diatessera tunc veluti minimam resonare.</p>
   <p>Cum non sunt nobis notae plures his tribus consonantiis, diapente,
      quae est minor quam diapason per primam et maior quam diatesseron per praecedentem.
      Ergo
      diatesseron minor est inter omnes. Nam quidquid est minus minore est minus
      maiore, et quidquid est maius maiore, et minore. Ex quo concludo diapason esse maiorem
      aliis
      diatesseronque minorem.</p>
   <p>Quarta conclusio</p>
   <p>Et diapason habent pente tessara iuncta creare.</p>
   <p>Omnis proportio dupla ex sesquialtera et sesquitertia procreatur. Nam
      si unius numeri, qui sesquialter est ad alterum, sumatur tertia pars et eidem addatur, exibit numerus ad illum duplus, ut si 9, qui est sesquialter ad 6, addatur
      sua
      tertia, scilicet tria, provenient duodecim, qui est duplus ad 6.</p>
   <p>Sed nunc est ita, quod diapente est in sesquialtera, diatesseron vero
      in sesquitertia. Ergo simul iunctae constituunt diapason, quae in dupla proportione
      formatur.</p>
   <p>Quinta conclusio</p>
   <p>Et diatesseron a diapente tono superari.</p>
   <p>Diatesseron sit in proportione sesquitertia, diapente vero in
      sesquialtera. Sed sesquitertia demta a sesquialtera, quoniam potest, non econtra eo,
      quod
      sesquialtera est maior sesquitertia, sicut una secunda una tertia, remanet proportio
      sesquioctava. Probatio: inter 8 et 12 est proportio sesquialtera interque 9 et 12
      sesquitertia, qua sublata a sesquialtera remanet proportio inter 8 et 9 et illa
      est sesquioctava et haec facit tonum per figuram circulorum. Ergo propositum et, ut
      clarius
      appareat de additione et subtractione harum proportionum ad invicem tam in generatione
      multiplici quam in superparticulari, in quibus solis hae consonantiae formantur, unam
      satis
      notabilem de huius speciebus subiungo figuram.</p>
   <p>[Musica speculativa B, 139; text: dupla, tripla, quadrupla, quintupla,
      sescupla, septupla, octupla, sesquidupla, sesquitertia, sesquiquarta, sesquiquinta,
      sesquisexta, sesquiseptima, 2, 4, 6, 8, 10, 12, 14, 16] </p>
   <p>Ex hac figura patet evidenter diatesseron, id est proportionem
      sesquitertiam, superari tono, id est proportione sesquioctava, a diapente, id est
      sesquialtera, ut patet in numeris 12, 16, 8.</p>
   <p>Sexta conclusio</p>
   <p>Aeque pares partes non posse tonum mediari.</p>
   <p>Tonus est in proportione sesquioctava per figuram circulorum, quare
      primo reperitur tonus in his numeris 8 et 9. Sed cum inter eos non sit medius numerus
      integer, ergo augeantur.</p>
   <p>Primum augmentum cuiuslibet a binario sumit ortum, ut patet in figura
      primae. Exibunt ergo per multiplicationem 16 et 18, inter quos similiter
      manet tonus. Nam ratio arithmeticae generalis est, quodsi duo numeri in aliqua proportione
      se habentes per numerum augeantur eundem procreati, ex eisdem in eadem proportione
      manebunt.
      Cum autem inter 16 et 18, qui tonum faciunt, cadat numerus integer 17, videamus, utrum
      iste
      comparatus ad extrema faciat vere semitonium. Comparatus quidem 17 ad 16 proportionem
      habet
      sesquisextidecimam, comparatus vero ad 18 non habet eandem proportionem, sed
      sesquidecimamseptimam. Sed si esset vere semitonium, reddere proportionem deberet
      eandem.
      Item, quod in proportione sesquidecimasexta nec decimaseptima possit esse vere semitonium
      sic ostendo: Si per te 17 ad 16 comparatus facit tonum medium, scilicet in proportione
      sesquidecimasexta, numerus, qui continet 17 in eadem proportione similiter medium
      toni
      reddet et ille est 18 cum una 16. Si igitur a 16 in 17 sit toni materies vera et a
      17 in 18
      cum una 16 alia medietas per hypothesim tuam. Ergo a primo ad ultimum a 16 in
      18 cum una 16 tonus erit, quod est falsum et contra figuram circulorum. Nam solus
      18 ad 16
      facit tonum fuit itaque proportio sesquidecimasexta semitonio vero maior.</p>
   <p>Sed quod proportio sesquidecimaseptima non sit vera toni materies, sic
      apparet: si per te 17 ad 18 reddat verum semitonium, inter quos est proportio
      sesquidecimaseptima, numerus continens eadem proportione 18 semitonium verum dabit
      et ille
      est 19 cum una 17.</p>
   <p>Ergo de primo ad tertium, scilicet de 17 ad 19 cum una decimaseptima
      tonus erit, quod est impossibile sicut prius. Nam 17 ad 19 cum una octava facit tonum.
      Cum
      ergo maior sit una octava quam una decimaseptima, sequitur, quod proportio
      sesquidecimaseptima vero toni medio minor fuit.</p>
   <p>Non ergo est toni medietas nec 16 nec 17, sed inter has.</p>
   <p>Amplius nulla habitudo superparticularis potest dividi per medium, id est
      habet medium proportionale, sicut enim in proportione geometrica, quod patet in singulis
      inducendo. Nam inter 12 et 8 est proportio superparticularis sesquialtera, quae prima
      est
      omnium illius generis. Sed inter has nullum est medium. Nam si sumatur decem, sesquiquartus
      est ad 8, sed ad 10 non est 12 sesquiquartus, imo sesquiquintus, ut vides in figura
      quintae;
      quare 10 non est medius inter eos.</p>
   <p>Et patet aliter: nam omne medium proportionale est radix extremorum in
      se ductorum, sed modo nulla habitudo superparticularis habet radicem, quia nulla habitudo superparticularis habet medium. Tonus autem est in habitudine
      superparticularis sesquioctavae quare et caetera. Rursum, qui quaerit tonum per aequalia
      mediari, quaerit diametrum costae commensurari, quod est impossibile.</p>
   <p>Et quod hoc sit simile, declaratur: Nam sicut diameter est maior costa
      et minor duabus, nulla tamen proportione communi, quae posset excessum mensurare.
      Sic
      proportio toni maior est proportione sesquidecimasexta et minor duabus, et si minor
      est
      duabus sesquidecimissextis, minor est duabus sesquidecimisseptimis, nulla
      proportione communi mensurante eius excessum, quod patet per numeros inducendo. In
      figura
      sequenti omnia declarentur.</p>
   <p>[Musica speculativa B, 155; text: A primo ad ultimum est plus quam
      proportio sesquioctava, sesquidecimasexta, differentia 1/16, minor sesquioctava,
      sesquidecimaseptima, 1/17, 1/8, 2/8, 16, 17, 18, 19, 256, 272, 288, 289, 306, 324,
      325]</p>
   <p>Septima conclusio</p>
   <p>Est semis et duplex tonus in diatessera vere.</p>
   <p>In omni proportione sesquitertia duae sesquioctavae proportiones
      integrae continentur, sed et tertia, quae non perfecta est, ut ostendam: modo
      diatesseron sit in proportione sesquitertia per figuram circulorum. Ergo in diatesseron
      sunt
      duae sesquioctavae proportiones perfectae et tertia non completa. Igitur et duo toni
      cum uno
      imperfecto, qui a musicis semitonium unanimiter appellatur, non quia semis, quod est
      dimidium, sed semis, quod est imperfectum.</p>
   <p>Quod autem in proportione sesquitertia, quam sibi vendicat
      diatesseron, sint duae sesquioctavae proportiones continuae et tertia incompleta,
      sic
      ostendo: Sint in proportione sesquitertia isti duo numeri, ut extremi 192 256, dico,
      quod
      inter hos sint duae sesquioctavae proportiones cum una imperfecta. Nam si super 192
      sua
      octava pars addatur, exibit 216 faciens proportionem primam sesquioctavam;
      cui iterum pars octava illius adiungatur, exibit 243 secundam sesquioctavam reddens
      proportionem. Sed si super 243 eius octava pars tertio copularetur, non exibit 256,
      sed
      plus, scilicet 273 et una octava, quare relinquitur pro iam noto, quod inter 243 et
      256 non
      fuit proportio integra sesquioctava. Quare concludo ex his in diatesseron duos tonos
      integros et unum imperfectum, scilicet semitonium, contineri.</p>
   <p>Isti praedicti sunt primi numeri, in quibus hoc possit ostendi. Et est
      ars inveniendi talis: quot tonos continuos aut quot continuas proportiones sesquioctavas
      vis habere, tot octuplas distantes a primo octuplo, qui est 8 ab eo loco
      spatii, quo distant ab unitate continuae proportiones sesquioctavae, quas inquiris,
      ut, si
      duos continuos quaeris, a secundo octuplo, qui est 64, si tres, a tertio incipias.</p>
   <p>Sint igitur duo toni continui, primo 64, scilicet 27, 91. Si ergo
      super 64 sua tertia pars addatur, exibit diatesseron, sed tertiam non habet. Ergo
      si
      multiplicetur per tertio, proveniunt 192 tertiam partem habens, post quam
      sunt similiter duo toni continui, sicut prius. Haec patent in figura.</p>
   <p>[Musica speculativa B, 163; text: diatesseron sesquitertia, ditonus,
      tonus cum semitonium, tonus, semitonium, 192, 216, 243, 256] </p>
   <p>Octava conclusio</p>
   <p>Sed diapente sonos tres et semis dico tenere.</p>
   <p>Iam notum est per praecedentem diatesseron ex duobus tonis et
      semitonio pariter integrari. Sed diapente continet diatesseron atque tonum per quintam.
      Ergo
      et diapente consonantia ex tribus tonis et semitonio completa est, quod est
      propositum.</p>
   <p>Nona conclusio</p>
   <p>Bina semitonia cum quinque tonis pasodia.</p>
   <p>Diatesseron constat ex duobus tonis cum uno semitonio per septimam,
      diapente vero ex tribus tonis cum uno similiter semitonio per praecedentem. Sed diapason
      ex
      diapente et diatesseron conficitur, per quartam. Igitur diapason ex quinque tonis
      et duobus
      semitoniis integratur, nec ex hoc infertur, ergo est ex sex tonis per aequipollentiam,
      in
      quo tamen plures antiqui et plures moderni falluntur, quoniam tonus non potest dividi
      in duo semitonia aequalia, ut visum est per sextam.</p>
   <p>Decima conclusio</p>
   <p>Quaero toni tales sunt partes sunt inaequales.</p>
   <p>Tonum esse aliquem imperfectum, scilicet semitonium, visum est per
      septimam. Ergo semitonium est aliqua pars toni, aut ergo est vera pars media aut non
      media
      per contradictionem. Sed non est vera pars media per sextam. Ergo non media, aut ergo
      maior
      pars toni aut minor. Et cum una sola pars tonum non constituat integrale, ergo in
      tono sunt
      duae partes, quarum altera maior et altera minor necessario comprobatur.</p>
   <p>Ergo tonus, cum dividitur, in duo semitonia, secundum maius et minus
      semitonium, divisus est, quod est propositum.</p>
   <p>Undecima conclusio</p>
   <p>Ergo semitonium minus in numeris reperire.</p>
   <p>A diatesseron demtis tonis duobus, quod remanet, semitonium vocatur
      per septimam. Sed quod illud sit minor pars toni, probatur, ut visum fuit in septima.
      Primi
      numeri, inter quos apparet semitonium in diatesseron, sunt 243 et 256, quorum differentia
      est 13. Si 13 faciens semitonium sit duplicatus et tonum perfectum non attingat, notum
      erit
      ipsum esse minorem vera media parte toni. Sed sic est, quoniam si dupletur 13
      exit 26, qui additus super 243 reddit 269, qui ad 243 comparatus tonum non implet,
      addita
      octava parte 243 sibi ipsi, existit numerus 273 et tres octavae, qui maior est primo
      faciens
      plene tonum, quare ex his minor pars semitonii reperta est.</p>
   <p>Amplius et per sextam visum est, quod semitonium est inter decimam
      sextam et decimam septimam partem sic, quod est minor decima sexta et maior decima
      septima,
      sed 13, comparatus ad 243, minor pars eius est quam 16 et quam 17, quoniam 13
      ductus in se sedecies aut septiesdecies non reddit 243, imo minus, et ductus in se
      octies
      decies minus est 243. Quidquid autem est minus minore, est minus maiore; cum igitur
      13 ad
      243 sit minor pars eius quam 17 et ipsa 17 non facit toni medium, sed minus, ergo
      multo
      minus 13 ad 243 comparatus facit minus medietate toni, quare minus semitonium inventum
      est.</p>
   <p>Duodecima conclusio</p>
   <p>Inde semitonium maius demonstro venire.</p>
   <p>Ostensum est per immediatam et per septimam, quod primi numeri sunt
      243 et 256, inter quos semitonium prima per integra fiat notum, quare numquam
      in musica minutiae receptae sunt. Sicut geometrica linea quantalibet uti contingit,
      sic et
      musicum numeris quantislibet licet uti. Modo si super 243 sui octava pars adiungatur,
      numerus tonum reddens exibit, cuius differentia ad 256 pars semitonii maior erit,
      cum iam
      sit ostensum a 256 in 243 semitonii partem fore minorem.</p>
   <p>Sed quoniam 243 octavam non habet, igitur per regulam arithmeticae per
      octo extenditur, numerus exibit partem habens octavam et erit 1944. Augeatur
      etiam 256 per octo 2048 producitur, inter quos, scilicet 1944 2048, erit minus semitonium
      sicut prius. Tunc ergo super 1944 sui octava iungatur, veniet 2187 faciens verum tonum,
      cuius differentia ad 2048 est 139, quae maior semitonii pars est; nam alia pars est
      differentia inter 2048 et 1944. Ergo maius semitonium non amplius est ignotum. Quae
      autem
      nunc dicta sunt praesens figura declarat.</p>
   <p>[Musica speculativa B, 179; text: tonus, minus semitonium, maius semitonium,
      1944, 2048, 2187, 104, 139, 35, differentiarum differentia]</p>
   <p>Decimatertia conlusio</p>
   <p>Sex ostendo tonos diapason non dare plenos.</p>
   <p>Sunt sex toni continue proportionales inventi secundum regulam datam
      in septima; incipiendo a sexto octuplo, sicut in subscripta figura videtur: supra
      quem sui octava pars addatur, exibit secundus. Cui iterum sua pars octava
      iungatur et producetur tertius et ita de aliis usque ad sextum et erunt sex toni continue
      successive. Modo si supra primum addatur sua materies, exibit numerus faciens diapason
      per
      figuram circulorum et est iste 524288, qui minor est eo numero, qui sextum
      faciebat tonum, scilicet 531441, quorum differentia est 7153, in qua sex toni sunt
      maiores
      diapason, quod quaerebam.</p>
   <p>Et ex hoc infertur, quod, cum diapason constat ex quinque tonis et
      duobus semitoniis per 9, illa duo semitonia fore minora, quoniam, si esset maiora,
      transiret
      diapason sex tonos, si unum minus, reliquum vero maius sex complete redderent tonos,
      cuius
      contrarium visum est; ergo sunt minora; ac ulterius cum diapason, diapente et diatesseron
      amplectatur.</p>
   <p>Illa semitonia, quae sunt in his duobus, de minoribus esse
      probantur.</p>
   <p>[Musica speculativa B, 185; text: 262144, 294912, 331776, 373248, 419904,
      472392, 51441, 32768, 36964, 41472, 46656, 52448, 59049, 4096, 4608, 5184, 5832, 6561,
      512,
      476, 648, 729, 64, 72, 81, 8, 9, primus, secundus, tertius, quartus, quintus, sextus,
      toni
      continui] </p>
   <p>Decimaquarta conclusio</p>
   <p>Non ex quinque tonis duplex diatesseron esse.</p>
   <p>Per septimam probatum est, quod diatesseron includit duos tonos cum
      semitonio. Quod autem illud sit minus semitonium et sic non reddet tonum, si
      dupletur, quod est propositum, sic ostendo: Diapason ex 9 continet in se diatesseron
      et
      diapente, sed diapente non continet aliud semitonium quam diatesseron, quoniam non
      differt
      ab eo nisi tono per quintam. Modo diapason amplectitur quinque tonos et duo semitonia
      per 9,
      quae sunt minora. Quoniam diapason non complet sex tonos per immediatam, ergo illa
      duo
      semitonia, quae sunt in diatesseron et diapente, sunt minora et illud, quod est in
      diapente,
      est illud, quod est in diatesseron, ut dictum est in quinta. Ergo illud semitonium,
      quod est
      in diatesseron, minus est semitonium et minor pars toni merito nuncupatur.
      Sed nulla minor pars toni tonum reddet integrum duplicata, quare semitonium, quod
      est in
      diatesseron duplicatum aut bis sumptum, nullum integrum reddit sonum. Sed aliter poni
      non
      potest bis diatesseron quinos tonos habere, ergo non habet quinque tonos, sed quatuor
      tonos
      cum duobus semitoniis minoribus.</p>
   <p>Per numeros, qui neminem fallunt, hoc idem aliter declaratur: Sint
      quinque toni continui, sicut dicitur in praecedente, tunc super numerum, qui est fundamentum
      relationis, sui tertia pars addatur, exibit semel diatesseron per figuram
      circulorum. Super quam iterum productam sui tertia pars iungatur ad eam, similiter
      alia
      diatesseron producetur, quare de primo ad ultimum erit bis diatesseron. Comparetur
      ergo iste
      ultimus numerus, faciens ad primum bis diatesseron ad ultimum numerum facientem quintum
      tonum, et est minor numerus, qui bis diatesseron complet, quam numerus faciens 5 tonum.</p>
   <p>Ergo bis diatesseron non continet 5 tonos. Propter hanc sequentem vide
      figuram.</p>
   <p>[Musica speculativa B, 193; text: Bis Diatesseron, quinque toni, 43690 2/3,
      32768, 58254 6/9, 36864, 41472, 46656, 52458, 59049]</p>
   <p>Amplius hoc potest declarari intendendo diatesseron et remittendo.
      Sumtis enim quinque tonis continuis, si super primum numerum iungatur sui tertia pars,
      diatesseron est intensa, et si ab ultimo numerorum quintum tonum complens sui
      quarta pars rescindatur, diatesseron exibit remissa. Si ergo diatesseron duplex sit
      aequalis
      quinque tonis, ex his quinque tonis diatesseron intensa et remissa concurrent in eodem
      numero et aequali nulla differentia mediante. Sed non erit ita; imo manifesta patebit
      differentia, ut videre per te potes in hac figura, quare diatesseron bis sumpta non
      est
      aequalis quinque tonis, quod est propositum.</p>
   <p>[Musica speculativa B, 197; text: quinque toni, 32768, 43690, 44286 2/3,
      59049] </p>
   <p>Decimaquinta conclusio</p>
   <p>Est ex praemissis comma reperire necesse.</p>
   <p>Comma a musicis appellatur illud, in quo tonus superat duo semitonia
      sui. Illud autem taliter invenitur: a sex tonis continuis secundum modum 13 diapason subtrahatur, quod relinquitur erit comma. Nam tanta erit differentia inter
      tonos
      5 et 2 semitonia minora, quae sunt in diapason per immediatas, et inter 6 tonos. Quod
      provenit ex eo, quod ista duo semitonia tonum perficere nequiverunt, verbi gratia:
      hi duo
      numeri 262144, 531441 sex tonos continuos amplectuntur, sed hi duo 262144, 524288
      reddunt
      diapason, quod patet, si primus numerus dupletur. Modo differentia inter numerum sex
      tonorum
      et numerum diapason adimplentem est differentia in 7153 et haec differentia est duorum
      minorum semitoniorum ad tonum. Nam si fuissent integra semitonia, differentia nulla
      fuisset;
      et haec differentia inter duo semitonia minora et tonum comma vocatur. Ex
      praemissis demonstrationibus inferi possunt corollaria, quae sequuntur, quae quasi
      sunt
      manifesta ex assertis, ut de his non sit necessarium nova theoremata formare.</p>
   <p>Duo minora semitonia tonum integrum non complere.</p>
   <p>Duo maiora semitonia simul iuncta tonum integrum superare.</p>
   <p>Maius semitonium super minus semitonium commate abundare.</p>
   <p>Maius semitonium et minus simul iuncta tonum perficere.</p>
   <p>Duo semitonia minora cum commate tonum reddere.</p>
   <p>Verum semitonium in nulla proportione manere.</p>
   <p>Verum semitonium in rerum natura non existere.</p>
   <p>Comma in numero proportione non esse, sed maius 75 minus 74. Hoc
      potest inveniri per dicta immediata et 13.</p>
   <p>Semitonium minus maius quam 20 ad 19 minus quam 19 1/2 ad 18 1/2.</p>
   <p>Semitonium minus maius 3 commatibus, minus vero 4.</p>
   <p>Semitonium maius maius 4 commatibus, minus vero quinque.</p>
   <p>Tonum maiorem esse 8 commatibus, minorem vero novem.</p>
   <p>Decimasexta conclusio</p>
   <p>Componit quadrupla proportio bis diapason.</p>
   <p>Consonantia diapason fit ex proportione dupla per figuram circulorum,
      ergo bis diapason in bis dupla proportione fiet; sed bis dupla est quadrupla, quare
      propositum. Etiam patet in numeris: unum et duo causant diapason, duplentur 2 venient
      4
      facientes diapason ad 2. Sed 4 sunt quadruplum unius, quare bis diapason in quadrupla
      fit
      proportione. Quis enim dubitat, si b. sit duplum ad a. et c. duplum ad b.,
      quin c. sit quadruplum ad a.? Et sicut formatur bis diapason, ita ter diapason et
      quater,
      quantum ex natura proportionum, quae sibi terminum nullum ponunt.</p>
   <p>Sed auditus ad iudicandum de sonis intensis et remissis terminos sibi
      constituit, extra quos terminos nihil audiret, sicut et in aliis sensibus contingit
      suo
      modo.</p>
   <p>Decimaseptima conclusio</p>
   <p>Sed manet in tripla diapason cum diapente.</p>
   <p>In quibus proportionibus simplices consonantiae ponantur, iam
      multoties est ostensum. Nam diapason in dupla, diapente in sesquialtera
      conformatur, sicut proportio dupla et sesquialtera pariter iungantur creabitur proportio
      tripla per figuram 5, et patet in numeris: unum et duo duplam reddunt proportionem,
      scilicet
      diapason, 2 et 3 sesquialteram et diapente, sed 3 ad 1 triplam, quare diapason cum
      diapente
      iuncta triplam facit proportionem.</p>
   <p>Ex hoc potest leviter inveniri bis diapason cum diapente. Nam breviter
      omnis consonantia supra diapason non est, nisi receptio eorum, quae infra diapason
      contenta
      sunt, et formantur ibi toni et semitonia similiter, sicut prius, sicut
      videbitur, cum omnes consonantias tam simplices quam compositas ac partes earum et
      partium
      partes in monochordo posterius ordinabo.</p>
   <p>Decimaoctava conclusio</p>
   <p>Nulla fit harmonia diatesseron et diapason.</p>
   <p>Pictagorici noluerunt diapason cum diatesseron sonare bonam harmoniam
      eo, quod non dulciter venit nec suaviter ad auditum, causam inquirentes invenerunt
      ipsam
      esse extra genus multiplicis et superparticularis, cum tamen omnis perfecta consonantia
      in his generibus inventa sit, patuit per figuram circulorum. Quod autem ipsa
      sit extra genus multiplicis et superparticularis, patet ex aliis. Nam proportione
      dupla, in
      qua diapason quiescit, iuncta cum proportione sesquitertia, quae diatesseron format,
      producitur proportio superpartiens, scilicet dupla superbipartiens, ut patet in figura
      numerorum 5, verbi gratia: 3 et 6 reddunt diapason, 6 et 8 diatesseron. Iungantur
      extrema 3
      et 8, in qua est diapason cum diatesseron, exit proportio dupla superbipartiens uno
      solum
      tono distans a consonantia perfecta, scilicet a diapason cum diapente.</p>
   <p>In hoc autem tamquam inconvenienti Pictagorici quieverunt. Ex quo videtur
      fuisse intentio eorum, quod diatesseron intensa, super quam intendatur diapente, non
      sit
      consonantia, sicut, cum diapente est intensa, similiter diatesseron intendatur, licet
      utrobique sit diapason in extremis.</p>
   <p>Ptolemaeus autem non assentit, sed eos reprehendit affirmans diapason
      cum diatesseron consonantiam esse bonam dicens, quod secundum eos et secundum veritatem,
      omnis perfecta consonantia simplex infra diapason includitur, sicque quidquid est
      supra
      diapason, est reiteratio repetitioque eorum, quae in diapason continentur, imo quasi
      unus
      nervus sonus videtur diapason, licet sit in duobus. Ergo cum diatesseron possit intendi infra diapason, igitur et supra; nec est inconveniens, quod fiat genere
      superparticulari secundum ptolemaeum in prima eius specie, scilicet dupla superpartienti,
      ut
      in numeris prius dictis. Nec Boethius autem in sua musica nec alii musici, quos viderim,
      hanc quaestionem determinant. Scio tamen, quod est similis illi quaestioni, utrum
      diatesseron sub diapente, id est ante diapente, sit consonantia, quia non est dubium,
      quin
      supra diapente optima sit et dulcis.</p>
   <p>Ego autem dico, si conceditur diapente priorem esse diatesseron, sicut
      proportio sesquialtera ante sesquitertiam, concessum erit diatesseron sub diapente,
      id est
      ante diapente, non consonare, quare neque diatesseron supra diapason, cum ibi
      similiter diatesseron sub diapente poneretur. Item de natura consonantiarum, ex quo
      fiunt ad
      modum numerorum et proportionum, est magis fieri per intentionem quam per remissionem,
      quare
      magis consonat diatesseron post diapente quam ante. Item prior est comparatio diapason
      ad
      diapente quam ad diatesseron, sicut prius comparatur 12 ad 8 quam ad 9, quoniam 8
      est ante
      9. Quare diatesseron post diapente venit, unde, si non esset diapente, non esset
      diatesseron. Et si obiiciatur, quod dictum est in 5, diapente sequi diatesseron uno
      tono,
      verum est, in quantum est diatesseron sonantia, non in quantum consonantia. Item tonus
      praecedit et tamen non est consonantia, sed pars eius, sic dico diatesseron
      ante diapente non esse consonantiam, ut Pictagorici voluerunt, sed partem eius. Post
      autem
      diapente consonantia debet dici et sic diapason non est ex se, sed ex duobus consonantiis
      acta, diatesseron scilicet et diapente, quibus duobus positis impossibile est illam
      non
      poni, imo forte non nisi secundum quid differt ab ambabus propter praedicta. Vide
      figuram
      sequentem.</p>
   <p>[Musica speculativa B, 225; text: Bis Diapason, Diapason toni, Diapason cum
      Diatesseron, Diapente, Diatesseron, Tonus]</p>
   <p>In hac figura sunt consonantiae simplices et compositae appositis
      apponendis, dum oportet, et subtractis subtrahendis, quod patet titulos intuenti.</p>
   <p>In hoc autem finita sit prima pars huius operis, quae de
      consonantiarum speculatione animam considerantis informat et disponit faciliter ad
      maiora,
      secundum quod ego ex sollemnis doctoris Boethii doctrina potui congregare.</p>
   <p>Ad secundam vero partem, quae de divisione monochordi, in quo omnes
      consonantiae et earum partes et partes partium connotantur, ac inde per consequens
      de
      compositione variorum instrumentorum ac eorum cognitione ignotorum inventioneque novorum
      maximam praestat fidem.</p>
   <p>Explicit primus liber musicae. Incipit secundus.</p>
   <p>Quod prius est scriptum, distinctio prima vocetur, circa symphonias
      postquam secunda sequetur.</p>
   <p>Prima conclusio</p>
   <p>Primas harmonias in plano scribere vere.</p>
   <p>Harmoniae primae perfectae atque simplices dicuntur: diapason,
      diapente, diatesseron. Modo restat eas super datam lineam et super datum spatium
      figurare.</p>
   <p>Sit a.b. data linea tamquam proportionis fundamentum, ea secta per
      medium in puncto c., diapason dulcissime resonabit; nam a.b. dupla est ad a.c.. Scindatur
      iterum a.b. in partes tres, quae sint a.d., d.e., e.b. sesquialteram faciet
      proportionem. Sique a.b. in partes quatuor dividatur in punctis a.f., f.c., c.g.,
      g.b.,
      a.g., a.g. comparatum ad a.b. diatesseron adimplebit idemque faciet b.f. ad b.a. sive
      e.g.
      ad a.c. eritque inventus e.g. tonus. Sed quoniam eadem chorda nunc ad sui partes relata
      est,
      fiant plures secundum divisionem dictam et erunt quatuor chordae sic dispositae, sicut
      sunt
      hic:</p>
   <p>Et debent percuti, ut sonent nunc duae, nunc tres, nunc quatuor, si tu velis,
      ut aures habeant consonantiam iudicare, quam prius ignorabas, et informatione intellectus
      et
      sensus miraberis tunc sonorum consonantias apparentes.</p>
   <p>Hoc quidem est primum instrumentum, quod hominibus antiquitus fuit notum, et
      fuit instrumentum Mercurii et duravit usque tempus Orphei, tetrachordum nominatum.
      De
      situatione chordarum secundum prius et posterius non est ad praesens, nam prius et
      posterius
      non sunt differentiae consonantiarum. Debitus situs nervorum videbitur in monochordo
      et
      chordarum pluralitas, quae modo est.</p>
   <p>Secunda conclusio</p>
   <p>In gravitate tonum vel acuta parte docere.</p>
   <p>Primo volo tonum formare in parte acuta: Sit sonus b. Ab hoc intendo
      alium sonum, qui sit diapente in c., a quo remoto diatesseron in d. Cum
      igitur inter diapente et diatesseron sit differentia sonus, repertus est d.b. in acuta
      parte
      tonus; ac in parte gravi sic: super b. diatesseron intendo ad f., a quo diapente remitto
      ad
      e., erit igitur e.b. tonus, verbi gratia in figura.</p>
   <p>Consonantiam intendere est de sono gravi acutiorem facere et remittere
      est de acuto facere graviorem, modo utrobique potest inveniri tonus, ut dictum est.
      Breviter, si diatesseron et diapente seorsum intendantur, ut 68, 69, inventus
      est tonus in acuta parte. Sique ambo ab eodem termino remittantur, inventus est in
      gravi, ut
      12 8, 12 9. Et hoc est intelligendum quantum ad quantitatem discretam, non autem continuam.
      Et iste modus contrarius est praecedenti, sed in idem rediit; nam cum chorda plus
      habet de
      quantitate continua, gravior est, cum vero minus, acutior, ita et cum plus habet de
      quantitate discreta, id est plures motus, acutior est, cum pauciores, gravior, et
      sic eadem
      manet proportio, quocumque modo dicatur.</p>
   <p>[Musica speculativa B, 241; text: Diapente intensa, Diapente remissa,
      Diatesseron remissa, Diatesseron intensa, tonus, c, d, b, e, f, 288, 216, 192, 96,
      128]</p>
   <p>Tertia conclusio</p>
   <p>Atque semitonium parvum sive maius habere.</p>
   <p>Primo ad acutam partem sic potest minus semitonium inveniri: Sit a.
      sonus, a quo ad b. diatesseron intendatur. A b. rursus ad c. diatesseron sit intensa,
      et a
      c. usque ad d. remittatur diapente, est ergo tonus b.d. Item a d. intendatur
      diatesseron usque ad e., a quo ad f. diapente remissa sit, tonus ergo erit d.f. Cum
      igitur
      a.b. sit integra diatesseron et b.d. et d.f. sunt duo toni, sequitur, quod f.a. sit
      residuum, et illud minus semitonium nuncupatur. Ad partem vero gravem sic fiat: Sit
      sonus
      datus a., a quo intendantur duo toni continui ad g., et a g. diatesseron remittatur
      ad k.,
      erit k.a. minus semitonium, quod volebas. Haec duo in eadem figura notantur.</p>
   <p>[Musica speculativa B, 245; text: Diapente remissa, Diatesseron intensa,
      Tonus acutus, Semitonium minus, Tonus intensus, c, e, b, d, f, a, k, g, Diatesseron
      remissa] </p>
   <p>Invento minori semitonio in parte gravi et acuta, restat utrobique
      maius semitonium invenire. Ad partem acutam sic: Tres tonos continuos acutos intendo,
      qui
      sint a.b., b.c., c.d., deinde super a acutam formo diatesseron et sit a.f., sequitur
      per ea,
      quae prius in prima parte dicta sunt, quod c.f. est minus semitonium, quod
      est propositum.</p>
   <p>Ad gravem partem sic: Sit semitonium intensum minus a.d. et a d.
      remittatur tonus ad e., erit a.e. maius semitonium inventum in gravi parte, cuius
      utriusque
      modi sunt istae figurae:</p>
   <p>[Musica speculativa B, 247; text: Diatesseron intensa, Tonus acutus,
      Semitonium minus, Semitonium maius in acuta parte, a, b, c, f, d, Tonus remissus,
      Maius
      semitonium in gravi parte, Minus semitonium, e]</p>
   <p>Quarta conclusio</p>
   <p>Hic propono grave vel acutum comma tenere.</p>
   <p>In acuta parte comma sic habetur: Ab a. sono maius semitonium
      intendatur per praecedentem ad b., a quo minus semitonium remittatur in c., erit tunc
      c.a.
      comma per 15.</p>
   <p>Sed ad gravem sic: Ab a. sono minus semitonium sit intensum, quod sit
      a.d., a quo maius semitonium remissum sit in e., erit a.e. comma in gravi parte repertum,
      ut
      patet hic.</p>
   <p>[Musica speculativa B, 251; text: Maius semitonium intensum, Minus semitonium
      intensum, Minus semitonium remissum, Acutum comma, Comma in parte gravi, Maius semitonium
      intensum, b, c, a, e, d] </p>
   <p>Quinta conclusio</p>
   <p>His expeditis monochordum scire velitis.</p>
   <p>Quoniam in praecedentibus expeditum est de speculatione consonantiarum
      et de his, quae accidunt circa eas, cumque omnis consonantia composita sit ex
      tonis vel semitoniis maioribus vel minoribus aut eorum partibus, ut visum est, iam
      conveniens est, ad monochordi divisionem accedere, in quo sunt omnes consonantiae
      perfectae
      simplices, compositae, toni, semitonia et reliqua. Ante cuius divisionem aliqua praeambula
      praeferuntur.</p>
   <p>Primum est: Omnis divisio monochordi, quod in se continet implicite et
      virtute omnia genera instrumentorum, vadit per tetrachorda. Omne autem tetrachordum
      vocant
      musici spatium duorum tonorum cum minori semitonio et hoc est diatesseron et rationabiliter
      moventur. Nam, ut in praecedentibus est ostensum, bis diapason ad semel diapason reducitur,
      diapason autem ad diapente cum diatesseron, diapente autem diatesseron praesupponit
      et haec
      omnia sunt prius manifesta. Diatesseron autem nullam aliam consonantiam praesupponit,
      sed
      tonum et semitonium. Hinc est, quod unanimiter omnes musici tam antiqui quam
      novi primum tetrachordum esse diatesseron concesserunt, quoniam quilibet tonus duas
      chordas
      requirit et semitonium similiter duas; modo cum in diatesseron sint duo toni cum semitonio,
      manifestum est 4 chordas diatesseron continere. Quaelibet enim chorda servit pro fine
      unius
      toni et initio alterius praeter primam et ultimam.</p>
   <p>Secundum praeambulum est, quod, cum istud tetrachordum possit iterari,
      ut altius ascendat per diapente ad diapason, sicut reiteratur diatesseron. Hoc potest
      contingere per tetrachordum coniunctum vel disiunctum. Coniunctum est, quando ultima
      primi
      tetrachordi est initium secundi. Et sic in his duobus tetrachordis erunt in primo
      duo toni
      scilicet cum semitonio et in secundo totidem, in summa ergo 4 toni cum duobus
      semitoniis et sunt minora, ut visum est prius. Et iterum supra finem secundi tetrachordi
      possit iterari tertium et sic semper.</p>
   <p>Disiunctum tetrachordum est, cum post ultimam chordam primi
      tetrachordi additur chorda distans ab ea per spatium toni et super eam invenitur iterum
      tetrachordum et sic ut prius; et notandum, quod in duobus tetrachordis coniunctis
      sunt 7
      chordae, sed in disiunctis 8. Item notandum, quod in diapason sunt duo tetrachordi
      coniuncti
      cum uno tono, sed duo tantum disiuncta. Ista possunt augmentari duplicando, triplicando,
      quotiens placuerit augmentari.</p>
   <p>[Musica speculativa B, 257; text: Tetrachordum coniunctum,
      Tetrachordum disiunctum, Tonus, Semitonium]</p>
   <p>Tertium praeambulum est, quod de divisione tetrachordi, quod est diatesseron.
      Antiqui tripliciter locuti diviserunt enim quidam per tonum et tonum cum semitonio,
      ut
      dictum est, nunc quatuor chordas apponentes, quarum ultima ad primam diatesseron sonabat,
      et
      appellaverunt hoc genus canendi igitur 'diatonicus'. Alii diviserunt ipsam diatesseron
      et
      suum tetrachordum in semitonio minori primo et semitonio minori secundo et tribus
      semitoniis, 4 chordas similiter apponentes, quarum prima ad ultimam diatesseron resonabat,
      et hunc modum dixerunt 'genus chromaticum'.</p>
   <p>Alii diatesseron diviserunt in medietatem unius semitonii et aliam in
      duos tonos, ut prius cum 4 chordis, et hoc vocaverunt 'genus enarmonicus' et
      medietatem semitonii appellaverunt 'diesim', et sic illud genus erat ex 'diesi' et
      'diesi'
      et duobus tonis. Et exempla huius triplicis generis melodiarum triplici figura signabo.</p>
   <p>[Musica speculativa B, 261; text: Tetrachordum diatonicum,
      Tetrachordum chromaticum, Tetrachordum enarmonicum, Tonus, Semitonium, tria Semitonia,
      Diesis, Ditonus, 3072, 2916, 2592, 2304, 2736, 2994] </p>
   <p>Sed miror non parum super hoc, quod apud nos christianos nusquam in usu
      venerunt illa duo genera melodiarum 'chromaticus' et 'enarmonicus', sed in genere
      diatonico
      omnis cantus ecclesiasticus omnisque cantus per certa tempora mensuratus, ut in conductis,
      motulis, organis, cantilenis ceterisque modis necnon et omnis sonus cunctorum nostrorum
      instrumentorum et laicorum virorum et mulierum incidere conspiciuntur. Ubi
      ergo in mundo latent duo praedicta genera nihil plus opinor, nisi quod quasi contra
      naturalem inclinationem vocum humanarum ad cantus divisa fuerunt. Scio enim, quod
      numquam
      aut vix vox humaria in his duobus generibus concordaret nec umquam de seipsa certa
      esset,
      sed in instrumento possibile est multum. Tamen non dubito, quin dura, aspera iniocundaque
      esset illa musica illorum duorum modorum omnibus imbutis in tertio genere,
      scilicet diatonico, ut nos sumus; hoc insuper non ignoro, quin possit etiam diatesseron
      dividi in 5 semitonia per maiora, per minora, per commata. Sed hoc esset excedere
      tetrachordum in figuris, verbi gratia de praedictis.</p>
   <p>Sexta conclusio</p>
   <p>Sic ego concordo cum Boethii monochordo.</p>
   <p>Cum haec genera in diatesseron semper concurrunt, sed in modis
      variantur, nulli debet esse dubium, quin diviso monochordo secundum diatonicum genus
      secundum etiam alia genera divisum sit. Quare de divisione monochordi in
      diatonico genere agendum est. In eius autem tota divisione non ponitur, nisi aut tonus
      aut
      semitonium minus. Divisiones autem lineae monochordi per litteras signabo et in eius
      descriptione in plano nomina chordarum, quae priores imposuerunt, et numeros, ad quos
      proportio consonantiarum refertur. Et quoniam vult Boethius, quod longior chorda plures
      partes et maius spatium obtinet breviore, ergo sibi maiorem attribuit et sonum gravem,
      breviori chordae minorem numerum et acutum. Licet fieri posset aeque bene e
      contra longiori eo, quod pauciores motus continet breviore, sibi minorem numerum dare,
      breviori vero plures numeros eo, quod plures motus habet, ut ipse innuit, quocumque
      modo
      fiat, numquam proportio variatur.</p>
   <p>Sed primo ponam divisionem monochordi diatonici secundum Boethium, in
      quo non est nisi bis diapason. Quantum ad proportionem numerorum licet non repugnet
      ei ter
      vel quater diapason. Et quoniam ex praemissis habetur, quomodo bis diapason et semel
      et
      ceterae consonantiae sunt inventae, igitur non restat, nisi figuram describere supra
      planum,
      et statim in ea videbitur clarissime monochordum in diatonico genere, ut hic patet:</p>
   <p>Septima conclusio</p>
   <p>Sed monochordalem plane volo scribere talem.</p>
   <p>Iuxta illam divisionem, quam dat Boethius de monochordi sui divisione,
      volo similiter meum dividere monochordum, mutando solum situm chordarum et numerum
      earundem,
      quoniam illa maneries concinendi, quae suo tempore viguit super numeros, tempore nostro
      sic est solum accidentaliter variata, qua nostra placentior est auditui quam
      antiqua. Subtiliataque multum est musica per exercitium modernorum non solum litteratorum
      hominum in hac arte studentium auxilio aut inventione. Sed et vulgus omnis et specialiter
      iuvenes ac etiam mulieres ad hoc moventur. Nescio qua sorte, nisi industria naturali,
      nunc a
      superiori circulo regulata mutantur enim continue haec et illa sorte circulo aliquo
      redibunt
      et caetera, sicut prius.</p>
   <p>Hoc meum monochordum divido tali modo: Sit a.b. chorda posita supra
      planum, secta per medium in puncto i., igitur a b.i. ad b.a. diapason
      consonantiarum melior inventa est. Item a.i. per aequalia divisa in q., a q. ad b.a.
      bis
      diapason de genere meliorum sonabit. Sique rursus a.q. per media aequalia partiretur,
      surgeret tunc diapason de eodem genere multiplici, et sic ultra quamdiu libuerit dividenti,
      et auris consonantiam poterit iudicare. In hoc virtus intellectiva superat sensitivam.
      Sic
      ergo meliores consonantiae notae fuerunt et sint in alio gradu certitudinis.</p>
   <p>Aliae autem assequuntur eas sic: Dividatur a.b. chorda iterum in tres partes,
      quarum una tertiarum sit b.f., f.a. vero duas alias continebit. Igitur a.f. ad a.b.
      extra
      genus multiplicis resonat diapente, ergo iam necessario diatesseron inventa est, cum
      diapason a diapente non differt nisi per mediam diatesseron per 4 primae et est in
      chordis
      a.i. a.f.. Sed sic invenies hanc in a.b.: Abscissa sit iterato ab per 4 aequalia,
      quarum una
      quartarum sit b.e., alias tres contineat in se a.e. Nam a.e. ad a.b. diatesseron sonum
      facit. Consonantiis igitur figuratis restat tonos et semitonia reperire, per
      quae fit ascensus et descensus ad consonantias supradictas: A.b. chorda sit octava
      pars
      b.c., tunc a.c. ad a.b. per tonum unicum elevatur. A.c., quae chordae sit, adhuc pars
      nona
      c.d. erit a.d. ad a.b. ditonus manifestus. Iamque d.e. minus semitonium notum venit
      in
      chordis a.d. a.e. et per consequens a.e. ad a.b. ditonus cum semitonio minori, quod
      unico
      nomine diatesseron appellatur. Consequentius iam habes tritonum cum semitonio in a.f.
      a.b.,
      videlicet diapente. Praeterea a.f. partis chordae a.b.: sit nona pars f.g., erit a.g.
      ad
      a.b. tonus cum diapente aut ditonus cum diatesseron. Rursus chordae a.e.: sit quarta
      pars
      e.h., erit a.h. ad a.e. diatesseron et per consequens a.h. ad a.b. bis
      diatesseron manifesta, igitur et a.h. ad a.g. minus semitonium inventum est. Itemque
      a.h.:
      h.i. sit nona pars, reddit a.i. ad a.b. diapason nota prius, in omni divisione sunt
      5 toni
      cum duobus semitoniis minoribus, ut visum est. Cum ergo semitonium diapason, quantum
      ad sui
      intrinseca divisa sit, eodem modo per reiterationem bis diapason dividere necesse
      est.
      Continet autem hoc instrumentum 19 chordas, scilicet bis diapason cum diapente. Licet
      sit
      possibile ulterius augmentare et est in figura trianguli orthogoni quantum ad duo
      sui
      latera. Sed tertium non sub una linea cadere potest, sed maxime accedit ad circumferentiam
      super tria puncta descripta. Potest tamen in aliis figuris describi tam quadratis
      equilateris vel oblongis circularibus concavis sive planis.</p>
   <p>Et sic in virtute hoc monochordum omnia in se continet instrumenta. Diversas
      tamen figuras, ad quas potest hoc monochordum transferri, exempli causa describere
      tibi
      volo. Quorum figurae sunt in hoc ordine consequentes. Explicit secundus liber musicae.</p>
   <p>Hic liber expletur, sic quid nimis est, resecetur,</p>
   <p>si minus addatur, et sic ars vera paratur.</p>
   <p>Sume decem cubice, duplate terque quadrate</p>
   <p>et semis; harmoniae sunt haec sic abbreviate.</p>
   <p>[Musica speculativa B, 287; text: Bis Diapason, Monochordum Boethii,
      Diapason, Diapente, Diatesseron, Netehyperboleon, 2304, Paranetehyperboleon, 2592,
      Tritehyperboleon, 2916, Netediezeugmenon, 3072, Paranetediezeugmenon, 3456,
      Tritediezeugmenon, 3888, Paramese, 4096, Mese, 4608, Lychanosmeson, 5184, Parhypatemeson,
      5832, Hypatemeson, 6144, Lychanoshypaton, 6912, Parhypatehypaton, 7776, Hypatehypaton,
      8192,
      Proslambanomenos, 9216, Tonus, Semitonium] </p>
   <p>[Musica speculativa B, 289; text: diapente superat bis diapason, diapason cum
      diapente, diatesseron cum diapente, tetrachordum disiunctum, tetrachordum coniunctum,
      tonus,
      semitonium, b, c, d, e, f, g, h, i, k, l, m, n, o, p, q, r, s, t, u] </p>
</div>
</main>

</body>
</html>

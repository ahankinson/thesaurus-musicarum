<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>A-Wn, Cpv 3646, f. 305r-v</p>
   <p>[Regulae de contrapuncto]</p>
   <p>Contrapunctus est ars flectendi cantabiles sonos proportionabili
      dimensione et temporis mensura. Si quis autem ordinare praetenderit contrapunctum
      extrema
      suavitate per veram artem, quare unus est alio suavior in multis gradibus et hoc per
      modum
      ordinandi, ideo sequi debemus modum et regulas infra scriptas.</p>
   <p>Prima regula. In supremis notulis tenoris ordinandae sunt consonantiae
      minores, sicut tertiae et unisoni, et in mediis quintae et sextae. Et in inferioribus
      notulis tenoris ordinandae sunt consonantiae maiores sicut octavae, decimae aut terciae
      decimae, prout placet ascendendo vel descendendo.</p>
   <p>Secunda. Quando tenor ascendit, tunc contrapunctus descendere debet. Et
      econtra cum tenor descendit, tunc contrapunctus ascendere debet pro maiori parte inquantum
      fieri potest. Hoc est quod contrapunctus gradatim et plane procedere et ordinari debet,
      non
      multum saltando. Aliquando tamen saltare potest ut omnia loca superius et inferius
      occuparentur.</p>
   <p>Tertia. Omnis contrapunctus componi debet ex pluribus variisque
      consonantiis perfectis et imperfectis, scilicet unisono, tertia, quinta, sexta, octava,
      decima, duodecima, tertia decima, quinta decima, septima decima, undevicesima, vicesima,
      vicesima secunda. Sed ultra non debet componi aliquis cantus.</p>
   <p>Quarta. In profunditate tenoris ordinanda est consonantia perfecta,
      scilicet quintaet octava sive duodecima quando tenor gradatim descendit, hoc est nota
      post
      notam non saltando neque per tertiam necque per sextam, nec per aliquam seu minimam
      speciem.</p>
   <p>Quinta. In omnis contrapuncto plano aut figurato debent consonantiae
      perfectae misceri cum imperfectis et imperfectae cum imperfectis et non perseverare
      aut
      commorari in consonantiis perfectis absque mixtua imperfectarum sed insimul una cum
      alia et
      pro maiori parte hoc fieri debet, quamvis non semper.</p>
   <p>Sexta. Duae consonantiae perfectae non debent se sequi immediate una
      post aliam et hoc de eisdem consonantiis. Sed tamen in contratenore possunt
      quandoque duae consonantiae perfectae se mutuo sequi, scilicet octava octavam.</p>
   <p>Septima. Duae consonantiae imperfectae possunt fieri immediate post
      invicem et hoc de eisdem consonantiis sive de diversis, sicut plures tertiae aut plures
      decimae.</p>
   <p>Octaua. Omnis contrapunctus debet perfecte incipi et perfecte
      terminari, hoc est in consonantia perfecta. Haec autem regula legalis est et arbitraria,
      nam
      saepe in specie imperfecta incipit et finitur.</p>
   <p>Nona. Contrapunctus non debet incipi nec finiri ultra octavam, nisi
      tenor altius incipiatur.</p>
   <p>Decima. Numquam debet quinta sequi quintam in proximo ascendendo vel
      descendendo nec octava octavam, nec duodecima duodecimam, nec quinta decima quintam
      decimam.
      Sed tertia cum quarta et quinta cum quarta et sexta cum tertia insimul dari possunt.</p>
   <p>Undecima. Quilibet chorus concordare tenetur cum tenore omni modo. Et
      contrapunctus cum medio choro, et econtra medius chorus cum contrapuncto insimul proferendo
      absque tenore concordare non tenetur.</p>
   <p>Duodecima. Quando unus chorus perfecte datur ad tenorem, id est in
      consonantia perfecta, tunc alter chorus imperfecte dari debet, id est in consonantia
      imperfecta. Et raro ambae perfecte dantur ad tenorem, quandoque bis ad maximum, ter
      autem
      numquam.</p>
   <p>Tertia decima. Numquam vel raro debet in tenore fieri saltus a voce in
      vocem, interposito spacio sex, septem aut novem clavium sive vocum, quia tales saltus
      non
      sunt tam dulces ac melodiosi sicut ceteri saltus. Et specialiter in discantu non debent
      fieri. Item medius chorus apud modernos contratenor dicitur, et in medio choro omnes
      species
      saltus dari possunt. Item sicut medius chorus dicitur contratenor, ita contrapunctus
      dicitur
      discantus.</p>
   <p>Quarta decima. Quando tenor gradatim descendit, tunc in profunditate
      tenoris, scilicet ultima nota in gradu descendendo dicitur profunditas, et in illa
      profunditate debet ordinari consonantia perfecta sicut dictum est.</p>
   <p>Quinta decima. Si ordinaveris in profunditate tenoris quintam, tunc
      ordinandae sunt in notulis antecedentibus, tertiae, et ultima tertia debet
      esse perfecta. Quae si non fuerit ex se perfecta, tunc debet sibi appropriari signum
      tale #,
      et vocatur diesis.</p>
   <p>Sexta decima. Si ordinaveris in profunditate tenoris octavam, tunc in
      notulis gradatim descendentibus ante octavam illam ordinatam in profunditate, debent
      ordinari sextae, et ultima sexta similiter erit perfecta. Quae si non fuerit ex se
      perfecta,
      tunc perficietur cum signo praedicto diesis #.</p>
   <p>Septima decima regula. Si ordinaveris in profunditate tenoris
      duodecimam, tunc in notulis gradatim descendentibus [ante illam duodecimam] ordinandae
      sunt
      decimae, et ultima decima similiter debet esse perfecta. Sic de tertia idem est
      iudicium.</p>
</div>
</main>

</body>
</html>

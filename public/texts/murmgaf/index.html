<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>[M2 fol. lr]</p>
   <p>Theorica musice praticam antecellit. Capitulum primum.</p>
   <p>Princeps philosoforum Aristotiles ait in prohemio sue Methaphisice,
      omnino scientis signum est posse docere. In qualibet autem arte theorici docere possunt;
      practici vero non. Experti enim ipsum quia sciunt, sed propter quod nesciunt. Non
      autem
      scientia faciunt que faciunt ut ignis exurit, sed intelligere et scire circa unamquamque
      artem magis arte quam experimento esse arbitramur. Ideoque artifices expertis esse
      sapientiores opinamur. Et ex hoc magis artem experimento scientiam esse existimamus.
      Possunt
      enim hi docere; illi docere non possunt. Verum quoniam ars est universalium, experimentum
      vero singularium, universalia presupponunt singularia, igitur ars experientiam presupponit.
      Experientia quidem fecit artem et expertos magis perficere videmus sine ratione experientiam
      habentibus, igitur necessarium est unamquamque artem habere primo theoricam, practicam
      consequenter. Ut id quod satum est in universali ad singularia valeat applicari. Sed
      quod
      omnis ars ex experimentis dependeat, oportet unumquemque artificem primo circa artis
      experientiam laborare. Nos autem propter bonum commune et rationem veritatis que diu
      latuit
      ostendende circa artem musice proponimus vigilare. Intendentes circa eam duo breviter
      enodare, primo theoricam, secundo practicam, cui non est inconveniens quodammodo quamdam
      theoricam implicari.</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit Micrologus id est brevis sermo in musica Guidonis</p>
   <p>Gymnasio musas placuit revocare solutas,</p>
   <p>Ut pateant parvis habitae vix hactenus altis,</p>
   <p>Invidiae telum perimat dilectio caecum;</p>
   <p>Dira quidem pestis tulit omnia commoda terris,</p>
   <p>Ordine me scripsi primo qui carmina finxi.</p>
   <p>Epistola Guidonis ad Theodaldum Episcopum</p>
   <p>Divini timoris totiusque prudentiae fulgore clarissimo, dulcissimo
      Patri et reverendissimo Domino Theodaldo Sacerdotum ac praesulum dignissimo, Guido
      suorum
      monachorum utinam minimus, quidquid servus et filius.</p>
   <p>Dum solitariae vitae saltem modicam exsequi cupio quantitatem, vestrae
      benignitatis dignatio ad sacri verbi studium meam sibi sociari voluit parvitatem.
      Non quod
      vestrae desint excellentiae multi et maximi spiritales viri, et virtutum
      effectibus abundantissime roborati et sapientiae studiis plenissime adornati, qui
      et
      commissam plebem una vobiscum competenter erudiant, et divinae contemplationi assidue
      et
      ferventer inhaereant: sed ut meae parvitatis et mentis et corporis imbecillitas miserata
      vestrae pietatis et paternitatis fulciatur munita praesidio, ut si quid mihi divinitus
      utilitatis accesserit, vestro Deus imputet merito.</p>
   <p>Qua de re cum de ecclesiasticis utilitatibus ageretur exercitium
      musicae artis, pro quo favente Deo non incassum desudasse me memini, vestra iussit
      auctoritas proferri in publicum, ut sicut ecclesiam beatissimi Donati episcopi
      et martyris, cui Deo auctore iure vicario praesidetis, mirabili nimium schemate peregistis,
      ita eiusdem ministros ecclesiae honestissimo decentissimoque quodam privilegio cunctis
      pene
      per orbem clericis spectabiles redderetis. Et revera satis habet miraculi et optionis,
      cum
      vestrae ecclesiae etiam pueri in modulandi studio perfectos aliorum usquequaque locorum
      superent senes vestrique honoris ac meriti perplurimum cumulabitur celsitudo, cum
      post
      priores patres tanta ac talis ecclesiae per vos studiorum provenerit claritudo.</p>
   <p>Itaque quia vestro tam commodo praecepto nec volui contraire nec valui, offero
      sollertissimae paternitati vestrae musicae artis regulas, quanto lucidius et brevius
      potui
      explicatas philosophorum, neque eadem via ad plenum neque eisdem insistendo vestigiis,
      id
      solum procurans quod ecclesiasticae opportunitati nostrisque subveniat parvulis. Ideo
      enim
      hoc studium hactenus latuit occultatum, quia cum revera esset arduum, non est a quolibet
      humiliter explanatum. Quod qua occasione olim aggressus sim quave utilitate et intentione
      perpaucis absolvam.</p>
   <p>Incipit Prologus</p>
   <p>Cum me et naturalis conditio et bonorum imitatio communis utilitatis
      diligentem faceret, cepi inter alia musicam pueris tradere. Tandem affuit divina gratia,
      et
      quidam eorum imitatione chordae ex nostrarum notarum usu exercitati ante unius mensis
      spatium invisos et inauditos cantus ita primo intuitu indubitanter cantabant, ut maximum
      plurimis spectaculum praeberetur; quod tamen qui non potest facere, nescio qua fronte
      se
      musicum vel cantorem audeat dicere.</p>
   <p>Maxime itaque dolui de nostris cantoribus qui etsi centum annis in canendi
      studio perseverent, numquam tamen vel minimam antiphonam per se valent efferre, semper
      discentes, ut ait Apostolus, et numquam ad scientiam veritatis pervenientes. Cupiens
      itaque
      tam utile nostrum studium in communem utilitatem expendere, de multis musicis argumentis
      quae adiutore Deo per varia tempora conquisivi, quaedam quae cantoribus proficere
      credidi,
      quanta potui brevitate perstrinxi; quae enim de musica ad canendum minus prosunt,
      aut si qua
      ex his quae dicuntur non valent intelligi, nec memoratu digna iudicavi, non curans de his, si quorundam livescat invidia, dum quorundam proficiat disciplina.</p>
   <p>Explicit prologus. Incipiunt capitula.</p>
   <p>Capitulum I. Quid faciat qui se ad disciplinam musicae parat.</p>
   <p>Capitulum II. Quae vel quales sint notae vel quot.</p>
   <p>Capitulum III. De dispositione earum in monochordo.</p>
   <p>Capitulum IV. Quod sex modis sibi invicem voces iungantur.</p>
   <p>Capitulum V. De diapason, et cur septem tantum sint notae.</p>
   <p>Capitulum VI. Item de divisionibus et interpretatione earum.</p>
   <p>Capitulum VII. De affinitate vocum per quattuor modos.</p>
   <p>Capitulum VIII. De aliis affinitatibus et .b. et [sqb].</p>
   <p>Capitulum IX. Item de similitudine vocum, quarum diapason sola
      perfecta est.</p>
   <p>Capitulum X. Item de modis et falsi meli agnitione et correctione.</p>
   <p>Capitulum XI. Quae vox et quare in cantu obtineat principatum.</p>
   <p>Capitulum XII. De divisione quattuor modorum in octo.</p>
   <p>Capitulum XIII. De octo modorum agnitione acumine et gravitate.</p>
   <p>Capitulum XIV. Item de tropis et vi musicae.</p>
   <p>Capitulum XV. De commoda vel componenda modulatione.</p>
   <p>Capitulum XVI. De multiplici varietate sonorum et neumarum.</p>
   <p>Capitulum XVII. Quod ad cantum redigitur omne quod dicitur.</p>
   <p>Capitulum XVIII. De diaphonia id est organi praecepto.</p>
   <p>Capitulum XIX. Dictae diaphoniae per exempla probatio.</p>
   <p>Capitulum XX. Quomodo musica ex malleorum sonitu sit inventa.</p>
   <p>Capitulum I</p>
   <p>Quid faciat qui se ad disciplinam musicae parat</p>
   <p>Igitur qui nostram disciplinam petit, aliquantos cantus nostris notis
      descriptos addiscat, in monochordi usu manum exerceat, hasque regulas saepe
      meditetur, donec vi et natura vocum cognita ignotos ut notos cantus suaviter canat.
      Sed quia
      voces quae huius artis prima sunt fundamenta, in monochordo melius intuemur, quomodo
      eas
      ibidem ars naturam imitata discrevit, primitus videamus.</p>
   <p>Capitulum II</p>
   <p>Quae vel quales sint notae vel quot</p>
   <p>Notae autem in monochordo hae sunt: In primis ponitur [Gamma] graecum
      a modernis adiunctum. Sequuntur septem alphabeti litterae graves ideoque maioribus
      litteris
      insignitae hoc modo: .A.B.C.D.E.F.G.</p>
   <p>Post has eaedem septem litterae acutae repetuntur, sed minoribus litteris
      describuntur, in quibus tamen inter .a. et .[sqb]. aliam .b. ponimus quam rotundam
      facimus,
      alteram vero quadravimus, ita: .a.b.[sqb].c.d.e.f.g. Addimus his eisdem litteris,
      sed variis
      figuris tetrachordum superacutarum, in quo .b. .[sqb]. similiter duplicamus, ita:
      aa. bb.
      [sqb][sqb]. cc. dd. Hae a multis superfluae dicuntur; nos autem maluimus abundare
      quam
      deficere. Fiunt itaque simul omnes XXI, hoc modo:
      [Gamma].A.B.C.D.E.F.G.a.b.[sqb].c.d.e.f.g.aa.bb.[sqb][sqb].cc.dd. Quarum dispositio
      a
      doctoribus aut tacita aut nimia obscuritate perplexa, adest etiam pueris breviter
      ac
      plenissime explicata.</p>
   <p>Capitulum III</p>
   <p>De dispositione earum in monochordo</p>
   <p>.[Gamma]. itaque inprimis affixa ab ea usque ad finem subiectum
      chordae spatium per novem partire et in termino primae nonae partis .A. litteram pone,
      in
      qua omnes antiqui fecere principium. Item ab .A. ad finem nona collecta parte
      eodem modo .B. litteram iunge. Post haec ad .[Gamma]. revertens ad finem usque metire
      per
      IIII, et in primae partis termino invenies .C. Eademque divisione per IIII, sicut
      cum
      .[Gamma]. inventum est .C., simili modo per ordinem cum .A. invenies D., cum .B. invenies
      .E., et cum .C. invenies .F., et cum .D. invenies .G., et cum .E. a., et cum .F. b.
      rotundam. Quae vero sequuntur, similium et earundem omnes per ordinem
      medietate facile colliguntur, utputa a .B. ad finem in medio spatio pone aliam .[sqb].
      Similiterque .C. signabit aliam .c., et .D. signabit aliam .d., et .E. aliam .e.,
      et .F.
      aliam .f., et .G. aliam .g. et reliquae eodem modo. Posses in infinitum ita progredi
      sursum
      vel deorsum, nisi artis praeceptum sua te auctoritate compesceret. De multiplicibus
      diversisque monochordi divisionibus unam apposui, ut cum de multis ad unam intenderetur, sine scrupulo caperetur. Praesertim cum sit tantae utilitatis, ut et
      facile
      intelligatur et intellecta vix obliviscatur.</p>
   <p>Alius vero dividendi modus sequitur, qui etsi memoriae minus
      adiungitur, eo tamen monochordum velociori celeritate componitur, hoc modo: Cum primum
      a
      [Gamma] ad finem novem passus id est particulas facis, primus passus terminabit in
      .A.,
      secundus vacat, tertius in .D., quartus vacat, quintus in .a., sextus in .d., septimus
      in
      .aa., reliqui vacant.</p>
   <p>Item cum ab .A. ad finem novenis partiris, primus passus terminabit in .B.,
      secundus vacat, tertius in .E., quartus vacat, quintus in .[sqb]., sextus in .e.,
      septimus
      in .[sqb][sqb]., reliqui vacant. Item cum a .[Gamma]. ad finem quaternis dividis primus
      passus terminabit in .C., secundus in .G., tertius in .g., quartus finit. A .C. vero
      ad
      finem similiter quattuor passuum primus terminabit in .F., secundus in .c., tertius
      in .cc.,
      quartus finit. Ab .F. vero quaternorum passuum primus terminabit in .b. rotundam,
      secundus
      in .f.</p>
   <p>Et de dispositionibus vocum hi duo regularum modi sufficiant, quorum superior quidem modus ad memorandum facillimus, hic vero extat ad faciendum
      celerrimus. In sequentibus vero omnes divisionum modi in brevi patebunt.</p>
   <p>Capitulum IV</p>
   <p>Quod sex modis sibi invicem voces iungantur</p>
   <p>Dispositis itaque vocibus inter vocem et vocem alias maius spatium
      cernitur, ut inter .[Gamma]. et .A. et inter .A. et .B., alias minus, ut inter .B.
      et .C. et
      reliqua.</p>
   <p>Et maius quidem spatium tonus dicitur, minus vero semitonium, semis
      videlicet id est non plenus tonus.</p>
   <p>Item inter aliquam vocem et tertiam a se tum ditonus est, id est duo toni, ut
      a .C. ad .E.; tum semiditonus, qui habet tantum tonum et semitonium, ut a .D. in .F.
      et
      reliqua. Diatessaron autem est, cum inter duas voces quocumque modo duo sunt toni
      et unum
      semitonium, ut ab .A. ad .D. et a .B. in .E. et reliqua. Diapente vero uno tono maior
      est,
      cum inter quaslibet voces tres sunt toni et unum semitonium, ut ab .A. in .E.
      et a .C. in .G. et reliqua.</p>
   <p>Habes itaque sex vocum consonantias, id est tonum, semitonium,
      ditonum, semiditonum, diatessaron et diapente. In nullo enim cantu aliis modis vox
      voci
      coniungitur, vel intendendo vel remittendo. Cumque tam paucis clausulis tota
      harmonia formetur, utillimum est altae eas memoriae commendare, et donec plene in
      canendo
      sentiantur et cognoscantur, ab exercitio numquam cessare, ut his velut clavibus habitis
      canendi possis peritiam sagaciter ideoque facilius possidere.</p>
   <p>Capitulum V</p>
   <p>De diapason et cur septem tantum sint notae</p>
   <p>Diapason autem est in qua diatessaron et diapente iunguntur; cum enim
      ab .A. in .D. sit diatessaron, et ab eadem .D. in .a. acutam sit diapente, ab .A.
      in alteram
      .a. diapason existit.</p>
   <p>Cuius vis est eandem litteram in utroque habere latere, ut a .B. in .[sqb].,
      a .C. in .c., a .D. in .d. et reliqua. Sicut enim utraque vox eadem littera notatur,
      ita per
      omnia eiusdem qualitatis perfectissimaeque similitudinis utraque habetur et creditur.</p>
   <p>Nam sicut finitis septem diebus eosdem repetimus, ut semper primum et
      octavum eundem dicamus, ita primas et octavas semper voces easdem figuramus et dicimus,
      quia
      naturali eas concordia consonare sentimus, ut .D. et .d. Utraque enim tono et
      semitonio et duobus tonis remittitur, et item tono et semitonio et duobus tonis intenditur.
      Unde et in canendo duo aut tres aut plures cantores, prout possibile fuerit, si per
      hanc
      speciem differentibus vocibus eandem quamlibet antiphonam incipiant et decantent,
      miraberis
      te easdem voces diversis locis, sed minime diversas habere, eundemque cantum gravem
      et
      acutum et superacutum tamen unice resonare, hoc modo:</p>
   <p>[CSM4:110; text: a, [sqb], c, ga, g, Ga, G, [Gamma], [Gamma]A, A, B,
      C, Summi regis archangele Michael] </p>
   <p>Item si eandem antiphonam partim gravibus partim acutis sonis cantaveris aut
      quantumlibet per hanc speciem variaveris, eadem vocum unitas apparebit. Unde
      verissime poeta dixit: septem discrimina vocum, quia etsi plures fiant, non est aliarum
      adiectio sed earundem renovatio et repetitio. Hac nos de causa omnes sonos secundum
      Boetium
      et antiquos musicos septem litteris figuravimus, cum moderni quidam nimis incaute quattuor tantum signa posuerint, quintum et quintum videlicet sonum eodem
      ubique
      charactere figurantes, cum indubitanter verum sit quod quidam soni a suis quintis
      omnino
      discordent nullusque sonus cum suo quinto perfecte concordet. Nulla enim vox cum altera
      praeter octavam perfecte concordat.</p>
   <p>Capitulum VI</p>
   <p>Item de divisionibus et interpretatione earum</p>
   <p>Ut autem de divisione monochordi in paucis multa perstringam, semper
      diapason duobus ad finem passibus currit, diapente tribus, diatessaron quattuor, tonus
      vero
      novem, quae quanto passibus numerosiores tanto spatio breviores. Alias vero divisiones
      praeter has quattuor invenire non poteris.</p>
   <p>Diapason autem interpretatur de omnibus, sive quod omnes habeat voces, sive
      quia antiquitus citharae octo per eam fiebant chordis. In hac specie gravior vox duo
      habet
      spatia, acuta unum, ut .A. et .a. Diapente dicitur de quinque; sunt enim in eius spatio
      voces quinque, ut a .D. in .a. Sed gravis eius vox tria habet spatia, acuta duo.</p>
   <p>Diatessaron sonat de quattuor, nam et quattuor habet voces, et gravior
      eius vox quattuor habet spatia, acuta vero tria, ut a .D. in .G.</p>
   <p>Has tres species symphonias, id est suaves vocum copulationes memineris esse
      vocatas, quia in diapason diversae voces unum sonant. Diapente vero et diatessaron
      diaphoniae id est organi iura possident, et voces utcumque similes reddunt.</p>
   <p>Tonus autem ab intonando, id est sonando, nomen accepit qui maiori
      voci novem, minori vero octo passus constituit. Semitonium autem et ditonus et semiditonus,
      etsi voces ad canendum coniungunt, divisionem tamen nullam recipiunt.</p>
   <p>Capitulum VII</p>
   <p>De affinitate vocum per quattuor modos</p>
   <p>Cum autem septem sint voces, quia aliae ut diximus, sunt eaedem,
      septenas sufficit explicare, quae diversorum modorum et diversarum sunt qualitatum.
      Primus
      modus vocum est, cum vox tono deponitur et tono et semitonio duobusque tonis
      intenditur, ut .A. et .D. Secundus modus est, cum vox duobus tonis remissa semitonio
      et
      duobus tonis intenditur, ut .B. et .E. Tertius est qui semitonio et duobus tonis descendit,
      duobus vero tonis ascendit, ut .C. et .F. Quartus vero deponitur tono, surgit autem
      per duos
      tonos et semitonium, ut .G.</p>
   <p>Et nota quod se per ordinem sequuntur, ut primus in .A., secundus in .B., tertius in .C. Itemque primus in .D., secundus in .E., tertius in .F.,
      quartus in .G. Itemque nota has vocum affinitates per diatessaron et diapente constructas:
      .A. enim ad .D. et .B. ad .E. et .C. ad .F. a gravibus diatessaron, ab acutis vero
      diapente
      coniungitur hoc modo:</p>
   <p>[CSM4:119; text: Diatessaron, Diapente, A, B, C, D, E, F, G, a, b,
      c]</p>
   <p>Capitulum VIII</p>
   <p>De aliis affinitatibus et .b. et .[sqb].</p>
   <p>Si quae aliae sunt affinitates, eas quoque similiter diatessaron et
      diapente fecerunt. Nam cum diapason in se diatessaron et diapente habeat et easdem
      litteras
      latere utroque contineat, semper in medio eius spatio aliqua est littera,
      quae ad utrumque diapason latus ita convenit, ut cui litterae a gravibus diatessaron
      reddit,
      eidem in acutis per diapente conveniat, ut in superiori figura notatur; et cui a gravibus
      diapente contulit, eidem a superioribus diatessaron dabit, ut .A. .E. .a.; .a. enim
      et .E.
      in depositione concordant, quae in utraque duobus tonis semitonioque conficitur. Itemque
      .G.
      cum ad .C. et .D. per easdem species resonet, unius depositionem alterius elevationem
      sumpsit. Nam .C. et .G. duobus pariter tonis et semitonio surgunt, et .D. et
      .G. tono et semitonio pariter inflectuntur.</p>
   <p>.b. vero rotundum, quod minus est regulare, quod adiunctum vel molle
      dicunt, cum .F. habet concordiam; et ideo additum est, quia .F. cum quarta a se .[sqb].
      tritono differente nequibat habere concordiam; utramque autem .b.[sqb]. in eadem neuma
      non
      iungas.</p>
   <p>In eodem vero cantu maxime .b. molli utimur, in quo .F.f. amplius continuatur gravis vel acuta, ubi et quandam confusionem et transformationem
      videtur facere, ut .G. sonet protum, .a. deuterum, cum ipsa .b. sonet tritum. Unde
      eius a
      multis nec mentio facta est; altera vero .[sqb]. in commune placuit. Quod si ipsam
      .b.
      mollem vis omnino non habere, neumas in quibus ipsa est, ita tempera, ut pro .F.G.a.
      et ipsa
      .b. habeas .G.a.[sqb].c.; aut si talis est neuma, quae post .D.E.F. in elevatione
      vult duos tonos et semitonium, quod ipsa .b. facit, aut post .D.E.F. in
      depositione vult duos tonos, pro .D.E.F. assume .a.[sqb].c. quae eiusdem sunt modi
      et
      praedictas depositiones et elevationes regulariter habent. Huiusmodi enim elevationes
      et
      depositiones inter .D.E.F. et .a.[sqb].c. clare discernens confusionem maxime contrariam
      tollit.</p>
   <p>De similitudine vocum pauca perstrinximus, quia quantum in diversis
      rebus similitudo conquiritur, tantum ipsa diversitas, per quam mens confusa
      diutius poterat laborare, minuitur; semper enim adunata divisis facilius capiuntur.</p>
   <p>Omnes itaque modi distinctionesque modorum his tribus aptantur
      vocibus. Distinctiones autem dico eas, quae a plerisque differentiae vocantur. Differentia
      autem idcirco dicitur, eoquod discernat seu separet plagas ab autentis,
      caeterum abusive dicitur. Ergo omnes aliae voces cum his aliquam habent concordiam,
      seu in
      depositione seu in elevatione, nullae vero in utroque se exhibent similes cum aliis,
      nisi in
      diapason. Sed horum similitudinem omnium in hac figura quam subiecimus, quisquis
      requisierit, reperire poterit.</p>
   <p>[CSM4:129; text: Diatessaron in elevatione, Diapente in depositione,
      Diatessaron in depositione, Diapente in elevatione, F, G, a, b, C, D, E, c, d, e]</p>
   <p>Capitulum IX</p>
   <p>Item de similitudine vocum quarum diapason sola perfecta est</p>
   <p>Supradictae autem voces prout similes sunt, utpote aliae in
      depositione, aliae in elevatione, aliae in utroque, ita similes faciunt neumas adeo ut unius tibi cognitio alteram pandat. In quibus vero nulla similitudo monstrata
      est
      vel quae diversorum modorum sunt, altera alterius neumam cantumque non recipit; quod
      si
      compellas recipere, transformabit.</p>
   <p>Utpote si quis vellet antiphonam cuius principium esset in .D., in .E.
      vel in .F., quae sunt alterius modi voces, incipere, mox auditu perciperet quanta
      diversitatis transformatio fieret. In .D. vero et .a. quae unius sunt modi, saepissime
      possumus eundem cantum incipere vel finire.</p>
   <p>Saepissime autem dixi et non semper, quia similitudo nisi in diapason
      perfecta non est.</p>
   <p>Ubi enim diversa est tonorum semitoniorumque positio, fiat necesse est
      et neumarum. In praedictis namque vocibus et quae unius modi dicuntur, dissimiles
      inveniuntur; .D. enim deponitur tono, .a. vero ditono; sic et in reliquis.</p>
   <p>Capitulum X</p>
   <p>Item de modis et falsi meli agnitione et correctione</p>
   <p>Hi sunt quattuor modi vel tropi, quos abusive tonos nominant, qui sic
      sunt ab invicem naturali diversitate disiuncti, ut alter alteri in sua sede locum
      non
      tribuat, alterque alterius neumam aut transformet aut numquam recipiat.</p>
   <p>Dissonantia quoque per falsitatem ita in canendo subrepit, cum aut de bene
      dimensis vocibus parum quid demunt gravantes, vel adiiciunt intendentes, quod pravae
      voces
      hominum faciunt; aut cum ad praedictam rationem plus iusto intendentes vel remittentes,
      neumam cuiuslibet modi aut in alium modum pervertimus, aut in loco qui vocem non recipit,
      inchoamus.</p>
   <p>Quod ut exemplo pateat, in Communione Diffusa est gratia, multi propterea,
      quod erat incipiendum in .F. uno tono deponunt cum ante .F. tonus non sit; sicque
      fit ut
      finis Communionis eiusdem ibidem veniat ubi nulla vox est. Cantoris itaque peritiae
      esse
      debet quo loco vel modo quamlibet neumam incipiat, ut ei vel si motione opus
      est, affines voces inquirat. Hos autem modos vel tropos graece nominamus protum, deuterum,
      tritum, tetrardum.</p>
   <p>Capitulum XI</p>
   <p>Quae vox et quare in cantu obtineat principatum</p>
   <p>Cum autem quilibet cantus omnibus vocibus et modis fiat, vox tamen
      quae cantum terminat, obtinet principatum; ea enim et diutius et morosius sonat. Et
      praemissae voces, quod tantum exercitatis patet, ita ad eam aptantur, ut
      mirum in modum quandam ab ea coloris faciem ducere videantur.</p>
   <p>Per supradictas nempe sex consonantias voci quae neumam terminat
      reliquae voces concordare debent. Voci vero quae cantum terminat, principium eius
      cunctarumque distinctionum fines vel etiam principia opus est adhaerere. Excipitur
      quod cum
      cantus in .E. terminat, saepe in .c. quae ab ea diapente et semitonio distat
      principium facit, ut antiphona</p>
   <p>[CSM4:141; text: D, E, F, G, a, [sqb], c, Tertia dies est quod haec
      facta sunt]</p>
   <p>Praeterea cum aliquem cantare audimus, primam eius vocem cuius modi sit,
      ignoramus, quia utrum toni, semitonia reliquaeve species sequantur, nescimus. Finito
      vero
      cantu ultimae vocis modum ex praeteritis aperte cognoscimus. Incepto enim cantu, quid
      sequatur, ignoras; finito vero quid praecesserit, vides. Itaque finalis vox est quam
      melius
      intuemur. Deinde si eidem cantui versum aut psalmum aut aliquid velis subiungere, ad finalem vocem permaxime opus est coaptare, non ad primae vel aliarum
      adeo
      inspectionem redire. Additur quoque et illud quod accurati cantus in finalem vocem
      maxime
      distinctiones mittunt.</p>
   <p>Nec mirum regulas musicam a finali voce sumere, cum et in grammaticae
      partibus pene ubique vim sensus in ultimis litteris vel syllabis per casus, numeros,
      personas, tempora discernimus. Igitur quia et omnis laus in fine canitur, iure dicamus
      quia
      omnis cantus ei sit modo subiectus et ab eo modo regulam sumat, quem ultimum sonat.</p>
   <p>A finali itaque voce ad quintam in quolibet cantu iusta est depositio, et
      usque ad octavas elevatio, licet contra hanc regulam saepe fiat cum ad nonam decimamve
      progrediamur. Unde et finales voces statuerunt .D.E.F.G. quod his primum praedictam
      elevationem vel depositionem monochordi positio commodarit; habent enim deorsum unum
      tetrachordum gravium, sursum vero duo acutarum.</p>
   <p>Capitulum XII</p>
   <p>De divisione quattuor modorum in octo</p>
   <p>Interea cum cantus unius modi, utpote proti, ad comparationem finis
      tum sint graves et plani, tum acuti et alti, versus et psalmi et siquid ut diximus,
      fini
      aptandum erat uno eodemque modo prolatum, diversis aptari non poterat. Quod
      enim subiungebatur si erat grave, cum acutis non conveniebat; si erat acutum a gravibus
      discordabat. Consilium itaque fuit ut quisque modus partiretur in duos, id est acutum
      et
      gravem, distributisque regulis acuta acutis et gravia convenirent gravibus; et acutus
      quisque modus diceretur autentus, id est auctoralis et princeps, gravis autem plaga
      vocaretur, id est lateralis et minor. Qui enim dicitur stare ad latus meum minor me
      est,
      caeterum si esset maior ego aptius dicerer stare ad latus eius.</p>
   <p>Cum ergo dicatur autentus protus et plagis proti et similiter de
      reliquis, qui naturaliter in vocibus erant quattuor in cantibus facti sunt octo. Abusio autem tradidit latinis dicere pro autento proto et plagis proti primus
      et
      secundus, pro autento deutero et plagis deuteri tertius et quartus, pro autento trito
      et
      plagis triti quintus et sextus, pro autento tetrardo et plagis tetrardi septimus et
      octavus.</p>
   <p>Capitulum XIII</p>
   <p>De octo modorum agnitione acumine et gravitate</p>
   <p>Igitur octo sunt modi, ut octo partes orationis et octo formae
      beatitudinis, per quos omnis cantilena discurrens octo dissimilibus qualitatibus variatur.
      Ad quos in cantibus discernendos etiam quaedam neumae inventae sunt, ex
      quarum aptitudine ita modum cantionis agnoscimus sicut saepe ex aptitudine corporis
      quae
      cuius sit tunica, reperimus, ut</p>
   <p>[CSM4:151; text: C, D, E, F, G, a, [sqb], Primum quaerite regnum
      Dei]</p>
   <p>Mox enim ut cum fine alicuius antiphonae hanc neumam bene viderimus
      convenire, quod autenti proti sit non opus est dubitare; sic et de reliquis. Ad hoc
      etiam
      plurimum valent et versus nocturnalium responsoriorum et psalmi officiorum et omnia
      quae in
      modorum formulis praescribuntur, quas qui non novit, mirum est si quam partem horum
      quae
      dicuntur, intelligit. Ibi enim praevidetur quibus in vocibus singulorum modorum cantus
      rarius saepiusve incipiant et in quibus minime id fiat, ut in plagis quidem minime
      licet vel
      principia vel fines distinctionum ad quintas intendere, cum ad quartas
      perraro soleat evenire. In autentis vero, praeter deuterum, eadem principia et fines
      distinctionum minime licet ad sextas intendere; plagae autem proti vel triti ad tertias
      intendunt, et plagae siquidem deuteri vel tetrardi ad quartas intendunt.</p>
   <p>Memineris praeterea, quod sicut usualium cantuum attestatione
      perhibetur, autenti vix a suo fine plus una voce descendunt. Ex quibus autentus tritus
      rarissime id facere propter subiectam semitonii imperfectionem videtur. Ascendunt
      autem ad
      octavam et nonam vel etiam decimam. Plagae vero ad quintas remittuntur et
      intenduntur. Sed intensioni et sexta auctoritate tribuitur, sicut in autentis nona
      et
      decima. Plagae vero proti, deuteri et triti aliquando in .a.[sqb].c. acutas necessario
      finiuntur.</p>
   <p>Supradictae autem regulae permaxime caventur in antiphonis et
      responsoriis, quorum cantus ut psalmis et versibus coaptentur, oportet communibus regulis fulciantur. Alioquin plures cantus invenies, in quibus adeo confunditur
      gravitas et acumen ut non possit adverti cui magis, id est autento an plagae conferantur.
      Praeterea et in ignotorum cantuum inquisitione praedictarum neumarum et subiunctionum
      appositione plurimum adiuvamur, cum talium aptitudine soni cuiusque proprietatem per
      vim
      tropicam intuemur. Est autem tropus species cantionis qui et modus dictus est, et
      adhuc de
      eo dicendum est.</p>
   <p>Capitulum XIV</p>
   <p>Item de tropis et vi musicae</p>
   <p>Horum quidam troporum exercitati ita proprietates et discretas ut ita
      dicam, facies extemplo ut audierint, recognoscunt, sicut peritus gentium coram positis
      multis habitus eorum intueri potest et dicere: hic Graecus est, ille
      Hispanus, hic Latinus est, ille Teutonicus, iste vero Gallus. Atque ita diversitas
      troporum
      diversitati mentium coaptatur ut unus autenti deuteri fractis saltibus delectetur,
      alius
      plagae triti eligat voluptatem, uni tetrardi autenti garrulitas magis placet, alter
      eiusdem
      plagae suavitatem probat; sic et de reliquis.</p>
   <p>Nec mirum si varietate sonorum delectatur auditus, cum varietate
      colorum gratuletur visus, varietate odorum foveatur olfactus, mutatisque saporibus
      lingua
      congaudeat. Sic enim per fenestras corporis habilium rerum suavitas intrat
      mirabiliter penetralia cordis. Inde est quod sicut quibusdam saporibus et odoribus
      vel etiam
      colorum intuitu salus tam cordis quam corporis vel minuitur vel augescit. Ita quondam
      legitur quidam phreneticus canente Asclepiade medico ab insania revocatus. Et item
      alius
      quidam sonitu citharae in tantam libidinem incitatus, ut cubiculum puellae quaereret
      effringere dementatus, moxque citharoedo mutante modum voluptatis poenitentia ductum
      recessisse confusum.</p>
   <p>Item et David Saul daemonium cithara mitigabat et daemoniacam feritatem huius
      artis potenti vi ac suavitate frangebat. Quae tamen vis solum divinae sapientiae ad
      plenum
      patet, nos vero quae in aenigmate ab inde percepimus. Sed quia de artis virtute vix
      pauca
      libavimus, quibus ad bene modulandum rebus opus sit videamus.</p>
   <p>Capitulum XV</p>
   <p>De commoda vel componenda modulatione</p>
   <p>Igitur quemadmodum in metris sunt litterae et syllabae, partes et
      pedes ac versus, ita in harmonia sunt phtongi, id est soni, quorum unus, duo
      vel tres aptantur in syllabas; ipsaeque solae vel duplicatae neumam, id est partem
      constituunt cantilenae; et pars una vel plures distinctionem faciunt, id est congruum
      respirationis locum. De quibus illud est notandum quod tota pars compresse et notanda
      et
      exprimenda est, syllaba vero compressius.</p>
   <p>Tenor vero, id est mora ultimae vocis, qui in syllaba quantuluscumque
      est, amplior in parte, diutissimus vero in distinctione, signum in his
      divisionis existit. Sicque opus est ut quasi metricis pedibus cantilena plaudatur,
      et aliae
      voces ab aliis morulam duplo longiorem vel duplo breviorem, aut tremulam habeant,
      id est
      varium tenorem, quem longum aliquotiens apposita litterae virgula plana significat.
      Ac
      summopere caveatur talis neumarum distributio, ut cum neumae tum eiusdem soni
      repercussione, tum duorum aut plurium connexione fiant, semper tamen aut in numero
      vocum aut
      in ratione tenorum neumae alterutrum conferantur, atque respondeant nunc aequae aequis,
      nunc
      duplae vel triplae simplicibus, atque alias collatione sesquialtera vel sesquitertia.</p>
   <p>[CSM4:166; text: I, II, III, IV, VIII, IX, Diapason, Diapente, Diatessaron,
      Tonus, Dupla, Sesquialtera, Sesquitertia, Sesquioctava] </p>
   <p>Proponatque sibi musicus quibus ex his divisionibus incedentem faciat cantum,
      sicut metricus quibus pedibus faciat versum, nisi quod musicus non se tanta legis
      necessitate constringat, quia in omnibus se haec ars in vocum dispositione rationabili
      varietate permutat. Quam rationabilitatem etsi saepe non comprehendamus, rationabile
      tamen
      creditur id quo mens, in qua est ratio, delectatur. Sed haec et huiusmodi melius colloquendo
      quam vix scribendo monstrantur.</p>
   <p>Item ut more versuum distinctiones aequales sint, et aliquotiens eaedem
      repetitae aut aliqua vel parva mutatione variatae, et cum perpulchrae fuerint duplicatae,
      habentes partes non nimis diversas, et quae aliquotiens eaedem transformentur per
      modos, aut
      similes intensae et remissae inveniantur.</p>
   <p>Item ut reciprocata neuma eadem via qua venerat redeat, ac per eadem
      vestigia.</p>
   <p>Item ut qualem ambitum vel lineam una facit saliendo ab acutis, talem altera
      inclinata e regione opponat respondendo a gravibus, sicut fit cum in puteo nos imaginem
      nostram contra exspectamus.</p>
   <p>Item aliquando una syllaba unam vel plures habeat neumas, aliquando
      una neuma plures dividatur in syllabas. Variabuntur hae vel omnes neumae, cum
      alias ab eadem voce incipient, alias a dissimili secundum laxationis et acuminis varias
      qualitates.</p>
   <p>Item ut ad principalem vocem, id est finalem, vel si quam affinem eius
      pro ipsa elegerint, pene omnes distinctiones currant, et eadem aliquando sicut et
      vox neumas
      omnes aut perplures distinctiones finiat, aliquando et incipiat, qualia apud Ambrosium
      si
      curiosus sis, invenire licebit. Sunt vero quasi prosaici cantus qui haec
      minus observant, in quibus non est curae, si aliae maiores, aliae minores partes et
      distinctiones per loca sine discretione inveniantur more prosarum.</p>
   <p>Metricos autem cantus dico, quia saepe ita canimus, ut quasi versus
      pedibus scandere videamur, sicut fit cum ipsa metra canimus in quibus cavendum est
      ne
      superfluae continuentur neumae dissyllabae sine admixtione trisyllabarum ac tetrasyllabarum.
      Sicut enim lyrici poetae nunc hos nunc alios iunxere pedes, ita et qui cantum
      faciunt, rationabiliter discretas ac diversas neumas componant. Rationabilis vero
      discretio
      est, si ita fit neumarum et distinctionum moderata varietas, ut tamen neumae neumis
      et
      distinctiones distinctionibus quadam semper similitudine sibi consonanter respondeant,
      id
      est sit similitudo dissimilis, more praedulcis Ambrosii.</p>
   <p>Non autem parva similitudo est metris et cantibus, cum et neumae loco sint pedum et distinctiones loco sint versuum, utpote ista neuma
      dactylico, illa vero spondaico, alia iambico more decurrit, et distinctionem nunc
      tetrametram nunc pentametram, alias quasi hexametram cernas, et multa alia ad hunc
      modum.</p>
   <p>Item ut in unum terminentur partes et distinctiones neumarum atque verborum, nec tenor longus in quibusdam brevibus syllabis aut brevis in
      longis obscoenitatem paret, quod tamen raro opus erit curare.</p>
   <p>Item ut rerum eventus sic cantionis imitetur effectus, ut in tristibus
      rebus graves sint neumae, in tranquillis iocundae, in prosperis exultantes et reliqua.</p>
   <p>Item saepe vocibus gravem et acutum accentum superponimus, quia saepe aut maiori impulsu aut minori efferimus, adeo ut eiusdem saepe vocis
      repetitio elevatio vel depositio esse videatur.</p>
   <p>Item ut in modum currentis equi semper in finem distinctionum rarius
      voces ad locum respirationis accedant, ut quasi gravi more ad repausandum lassae perveniant.
      Spissim autem et raro prout oportet, notae compositae huius saepe rei poterunt indicium
      dare.</p>
   <p>Liquescunt vero in multis voces more litterarum, ita ut inceptus modus unius ad alteram limpide transiens nec finiri videatur. Porro liquescenti
      voci punctum quasi maculando supponimus hoc modo:</p>
   <p>[CSM4:176; text: G, D, F, a, Ad te levavi.]</p>
   <p>Si eam plenius vis proferre non liquefaciens nihil nocet, saepe autem magis
      placet.</p>
   <p>Et omnia quae diximus, nec nimis raro nec nimis continue facias, sed
      cum discretione.</p>
   <p>Capitulum XVI</p>
   <p>De multiplici varietate sonorum et neumarum</p>
   <p>Illud vero non debet mirum videri cur tanta copia tam diversorum
      cantuum tam paucis formata sit vocibus, quae voces non nisi sex modis, ut diximus,
      sibi
      iungantur tam per elevationem quam per depositionem, cum et de paucis litteris, etsi
      non
      perplures conficiantur syllabae, potest enim colligi numerus syllabarum.
      Infinita tamen partium pluralitas concrevit ex syllabis, et in metris de paucis pedibus
      quam
      plura sunt genera metrorum, et unius generis metrum plurimis varietatibus invenitur
      diversum, ut hexametrum. Quod quomodo fiat videant grammatici; nos si possumus, videamus
      quibus modis distantes ab invicem neumas constituere valeamus.</p>
   <p>Igitur motus vocum, qui sex modis fieri dictus est, fit arsis et
      thesis, id est elevatio et depositio; quorum gemino motu, id est arsis et
      thesis, omnis neuma formatur praeter repercussas aut simplices. Deinde arsis et thesis
      tum
      sibimet iunguntur, ut arsis arsi et thesis thesi; tum altera alteri, ut arsis thesi
      et
      thesis arsi coniungitur; ipsaque coniunctio tum fit ex similibus, tum ex dissimilibus.</p>
   <p>Dissimilitudo autem erit si ex praedictis motibus alius alio plures
      paucioresve habeat voces, aut magis coniunctas vel disiunctas. Dissimiliter
      deinde vel similiter facta coniunctione motus motui tum erit praepositus, id est in
      superioribus positus; tum suppositus; tum appositus, id est cum in eadem voce unius
      finis
      erit alteriusque principium; tum interpositus, id est quando unus motus infra alium
      positus
      et minus est gravis et minus acutus; tum commixtus, id est partim interpositus partimque
      suppositus aut praepositus aut appositus. Rursusque hae positiones dirimi
      possunt secundum laxationis et acuminis, augmenti et detrimenti modorumque varias
      qualitates. Neumae quoque per omnes eosdem modos poterunt variari et distinctiones
      aliquando.</p>
   <p>De qua re et descriptionem subiecimus quo facilior per oculos via
      sit.</p>
   <p>[CSM4:184; text: Musica motus est vocum, Tonus, Semitonium, Ditonus,
      Semiditonus, Diatessaron, Diapente, Arsis, Thesis, Iunguntur, Altera alteri, Ipsae
      sibi,
      Similiter, Dissimiliter, Praepositae, Secundum laxationis, Suppositae, Et acuminis,
      Interpositae, Augmenti, Appositae, Et detrimenti, Mixtae, Modorumque varias qualitates]
      </p>
   <p>Capitulum XVII</p>
   <p>Quod ad cantum redigitur omne quod dicitur</p>
   <p>His breviter intimatis aliud tibi planissimum dabimus argumentum
      utillimum visu, licet hactenus inauditum. Quo cum omnium omnino melorum causa
      claruerit, poteris tuo usui adhibere quae probaveris commoda et nihilominus respuere
      quae
      videbuntur obscoena.</p>
   <p>Perpende igitur quia sicut scribitur omne quod dicitur, ita ad cantum
      redigitur omne quod scribitur. Canitur igitur omne quod dicitur, scriptura autem litteris
      figuratur.</p>
   <p>Sed ne in longum nostra regula producatur, ex hisdem litteris quinque
      tantum vocales sumamus sine quibus nulla alia littera, sed nec syllaba sonare
      probatur earumque permaxime casus conficitur, quotienscumque suavis concordia in diversis
      partibus invenitur, sicut persaepe videmus tam consonos et sibimet alterutrum respondentes
      versus in metris, ut quamdam quasi symphoniam grammaticae admireris. Cui si musica
      simili
      responsione iungatur, duplici modulatione dupliciter delecteris.</p>
   <p>Has itaque quinque vocales sumamus, forsitan cum tantum concordiae
      tribuunt verbis, non minus concinentiae praestabunt et neumis. Supponantur itaque
      perordinem
      litteris monochordi, et quia quinque tantum sunt, tamdiu repetantur donec unicuique
      sono sua
      subscribatur vocalis, hoc modo:</p>
   <p>[CSM4:188; text: [Gamma], A, B, C, D, E, F, G, a, [sqb], c, d, e, f,
      g, aa, a, e, i, o, u]</p>
   <p>In qua descriptione id modo perpende, quia cum his quinque litteris omnis
      locutio moveatur, moveri quoque et quinque voces ad se invicem ut diximus, non negetur.
      Quod
      cum ita sit, sumamus modo aliquam locutionem, eiusque syllabas illis sonis adhibitis
      decantemus, quos earumdem syllabarum vocales subscriptae monstraverint, hoc modo:</p>
   <p>[CSM4:189; text: C, D, E, F, G, a, e, i, o, u, Sancte Johannes
      meritorum tuorum copias nequeo digne canere]</p>
   <p>[CSM4:190; text: C, D, E, F, G, Sancte Johannes meritorum tuorum copias
      nequeo digne canere]</p>
   <p>Quod itaque de hac oratione factum est, et de omnibus posse fieri
      nulli dubium est.</p>
   <p>Sed ne gravis tibi imponatur necessitas quod ad hunc modum vix
      cuilibet symphoniae minus quinque accidant voces et ipsas quinque transgredi saepe
      ad votum
      non suppetat: ut tibi paulo liberius liceat evagari alium item versum subiunge vocalium,
      sed
      ita sit diversus ut a tertio loco prioris incipiat, hoc modo:</p>
   <p>[CSM4:191; text, [Gamma], A, B, C, D, E, F, G, a, [sqb], c, d, e, f, g, aa,
      a, e, i, o, u]</p>
   <p>Ubi cum duobus ubique subsonis in quibus quinque habeantur vocales,
      cum videlicet cuique sono et una subsit, et altera satis tibi liberior facultas accedit
      et
      productiori et contractiori pro libitu motu incedere. Unde et hoc nunc videamus qualem
      symphoniam huic rhythmo suae vocales attulerint.</p>
   <p>[CSM4:192; text: F, G, a, [sqb], c, d, e, f, i, o, u, Linguam refrenans
      temperet ne litis horror insonet, visum fovendo contegat ne vanitates hauriat.]</p>
   <p>In sola enim ultima parte hoc argumentum reliquimus, ut melum suo tetrardo
      conveniens redderemus. Cum itaque suis tantum vocalibus quidam aptam sibi adeo vindicent
      cantilenam, non est dubium quin fiat aptissima, si in multis exercitatus de pluribus
      potiora
      tantum sibique aptius respondentia eligas, hiantia suppleas, compressa resolvas, producta
      nimium contrahas, ac nimis contracta distendas, ut unum quod accuratum opus
      efficias. Illud praeterea scire te volo quod in morem puri argenti cunctus cantus
      quo magis
      utitur, coloratur, et quod modo displicet, per usum quasi lima politum postea collaudatur,
      ac pro diversitate gentium ac mentium, quod huic displicet ab illo amplectitur, et
      hunc
      oblectant nunc consona ille magis probat diversa; iste continuationem et mollitiem
      secundum
      suae mentis lasciviam quaerit, ille utpote gravis, sobriis cantibus demulcetur; alius
      vero
      ut amens in compositis et anfractis vexationibus pascitur; et unusquisque eum
      cantum sonorius multo pronuntiat, quem secundum suae mentis insitam qualitatem probat.</p>
   <p>Quae omnia si dictis argumentis assiduo exercitio inhaeseris, ignorare
      non poteris. Immo et argumentis utendum est donec ex parte cognoscimus, ut ad plenitudinem
      scientiae perveniamus. Sed quia haec in longum prosequi proposita brevitas non exposcit,
      praesertim cum ex his perplura valeant colligi, de canendo ista sufficiant. Iam nunc
      diaphoniae praecepta breviter exsequamur.</p>
   <p>Capitulum XVIII</p>
   <p>De Diaphonia, id est organi praecepto</p>
   <p>Diaphonia vocum disiunctio sonat, quam nos organum vocamus, cum disiunctae ab invicem voces et concorditer dissonant et dissonanter
      concordant. Qua quidam ita utuntur, ut canenti semper quarta chorda succedat, ut .A.
      ad .D.
      ubi si organum per acutum .a. duplices, ut sit .A.D.a., resonabit .A. ad .D. diatessaron,
      ad
      .a. diapason; .D. vero ad utrumque .A.a., diatessaron et diapente; .a. acutum ad graviores
      diapente et diapason. Et quia hae tres species tanta se ad organum societate
      ac ideo suavitate permiscent, ut superius vocum similitudines fecisse monstratae sunt
      symphoniae, id est aptae vocum copulationes dicuntur, cum symphonia et de omni cantu
      dicatur. Dictae autem diaphoniae hoc est exemplum:</p>
   <p>[CSM4:198; text: Diapente, Diapason, Diatessaron, [Gamma], A, B, C, D,
      E, F, G, a, [sqb], c, d, e, Miserere mei Deus] </p>
   <p>Potes et cantum cum organo et organum quantum libuerit duplicare per
      diapason; ubicumque enim eius concordia fuerit, dicta symphoniarum aptatio non cessabit.</p>
   <p>Cum itaque iam satis vocum patefacta sit duplicatio, gravem a canente
      succentum, more quo nos utimur, explicemus. Superior nempe diaphoniae modus durus
      est,
      noster vero mollis, ad quem semitonium et diapente non admittimus, tonum vero et ditonum
      et
      semiditonum cum diatessaron recipimus, sed semiditonus in his infimatum, diatessaron
      vero obtinet principatum. His itaque quattuor concordiis diaphonia cantum
      subsequitur.</p>
   <p>Troporum vero alii apti, alii aptiores, alii aptissimi existunt. Apti
      sunt qui per solam diatessaron quartis a se vocibus organum reddunt, ut deuterus in
      .B. et
      in .E.; aptiores sunt qui non solum quartis, sed tertiis et secundis per tonum et
      semiditonum, licet raro respondent, ut protus in .A. et .D. Aptissimi vero, qui saepissime
      suaviusque id faciunt, ut tetrardus et tritus in .C. et .F. et .G. Hae enim tono et
      ditono
      et diatessaron obsequuntur.</p>
   <p>Quorum a trito, in quem vel finis distinctionum advenerit, vel qui proximus
      ipsi finalitati suberit subsecutor numquam tamen descendere debet nisi illo inferiores
      voces
      cantor admiserit. A trito enim infimo aut infimis proxime substituto deponi organum
      numquam
      licet. Cum vero inferiores voces admiserit congruo loco, et per diatessaron organum
      deponatur; moxque ut illa distinctionis gravitas ita deseritur ut repeti non
      speretur, quem prius habuerat locum subsecutor repetat, ut finali voci si in se devenerit
      commaneat, et si super se e vicino decenter occurrat.</p>
   <p>Qui occursus tono melius fit, ditono non adeo, semiditono numquam. A
      diatessaron vero vix fit occursus, cum gravis magis placet illo loco succentus; quod
      tamen
      ne in ultima symphoniae distinctione eveniat est cavendum.</p>
   <p>Saepe autem cum inferiores trito voces cantor admiserit, organum suspensum
      tenemus in trito; tunc vero opus est ut cantor in inferioribus distinctionem non faciat,
      sed
      discurrentibus sub celeritate vocibus praestolanti trito redeundo subveniat, et suum
      et
      illius laborem facta in superioribus distinctione repellat.</p>
   <p>Item cum occursus fit tono diutinus fit tenor finis, ut ei et partim
      subsequatur et partim concinatur; cum vero ditono diutior, ut saepe per intermissam
      vocem
      dum vel parva sit subsecutio, etiam toni non desit occursio. Quod quia tunc
      fit cum harmonia finitur deutero; si cantus non speratur ultra ad tritum descendere,
      utile
      tunc erit proto vim organi occupare, subsequentibus subsequi, finique per tonum decenter
      occurrere.</p>
   <p>Item cum plus diatessaron seiungi non liceat, opus est, cum plus se
      cantor intenderit, subsecutor ascendat, ut videlicet .C. sequatur .F., et .D. .G.,
      et .E.
      .a. et reliqua.</p>
   <p>Denique praeter .[sqb]. quadratam singulis vocibus diatessaron subest,
      unde in quibus distinctionibus illa fuerit, .G. vim organi possidebit.</p>
   <p>Quod cum fit, si aut cantus ad .F. descendat, aut in .G. distinctionem
      faciat, ad .G. et .a. congruis locis .F. subsequitur; si in .G. vero cantus non terminet,
      .F. cum cantu vim organi admittit.</p>
   <p>Cum vero .b. mollis versatur in cantu, .F. organalis erit. Cum ergo
      tritus adeo diaphoniae obtineat principatum ut aptissimum supra caeteros obtineat
      locum,
      videmus eum a Gregorio non immerito plus caeteris vocibus adamatum. Ei enim multa
      melorum
      principia et plurimas repercussiones dedit, ut saepe si de eius cantu triti
      .F. et .C. subtrahas, prope medietatem tulisse videaris.</p>
   <p>Diaphoniae praecepta donata sunt, quae si exemplis probes, perfecte
      cognosces.</p>
   <p>Capitulum XIX</p>
   <p>Dictae diaphoniae per exempla probatio</p>
   <p>Igitur a trito non deponimus organum, sive in eo sive in sequentibus
      finiatur, hoc modo:</p>
   <p>[CSM4:209; text: C, D, E, F, G, Ipsi soli]</p>
   <p>Ecce finis in trito .C.</p>
   <p>[CSM4:210,1; text: F, G, a, C, D, E, Servo fidem]</p>
   <p>Ecce alia distinctio in trito .F. in quo et quartis vocibus per
      diatessaron subsequimur, et diatessaron succentus plusquam occursus placet.</p>
   <p>[CSM4:210,2; text: F, E, D, G, C, Ipsi me tota]</p>
   <p>Ecce alia eiusdem modi.</p>
   <p>[CSM4:210;3; text: C, D, E, F, G, Devotione committo]</p>
   <p>Ecce alia distinctio in proto .D., in qua et toni occursus ad finem
      patet.</p>
   <p>Item</p>
   <p>[CSM4:211,1; text: C, D, E, F, G, Homo erat in Iherusalem]</p>
   <p>aut ita</p>
   <p>[CSM4:211,2; text: C, D, E, F, Iherusalem]</p>
   <p>Ecce distinctio in deutero .E. in qua ditoni occursus vel simplex vel
      per intermissas patet.</p>
   <p>Item</p>
   <p>[CSM4:211,3; text: [Gamma], A, B, C, D, E, F, Veni ad docendum nos
      viam prudentiae]</p>
   <p>Distinctio in proto .A. In hac distinctione inferiores trito .C., qui
      fini proxime subest .D., voces admissae sunt, et locus prior finita gravitate
      repetitus est. Et in hac similiter:</p>
   <p>[CSM4:212,1; text: F, G, D, C, a, E, Sexta hora sedit super
      puteum]</p>
   <p>Ecce ut ascendit organum ne in ultima distinctione succineret
      cavens.</p>
   <p>[CSM4:212,2; text: F, G, D, C, a, E, Sexta hora sedit super
      puteum]</p>
   <p>Ecce quomodo admittente cantore graves voces organum suspensum tenemus
      in trito .F.</p>
   <p>[CSM4:213,1; text: c, d, a, [sqb], G, F, Victor ascendit coelos unde
      descenderat]</p>
   <p>Ecce ut .F. ad .G. et .a. in finem subsequitur.</p>
   <p>Idem in plagali trito invenies usurpatum videlicet ut ad .c. et .d.
      ita .b. subsequatur, sicut ad .G. et .a. subsequitur .F. hoc modo:</p>
   <p>[CSM4:213,2; text: e, c, d, b, Venite adoremus]</p>
   <p>Curiosus itaque existas et in usum exercitando vertas, si symphoniam habeas
      satis tibi hae regulae diaphoniam dabunt.</p>
   <p>De origine autem musicae artis quia rudem lectorem vidimus in primis
      tacuimus, quod iam exercitato magisque scienti in finem tribuimus.</p>
   <p>Capitulum XX</p>
   <p>Quomodo musica ex malleorum sonitu sit inventa</p>
   <p>Erant antiquitus instrumenta incerta et canentium multitudo, sed
      caeca; nullus enim hominum vocum differentias et symphoniae descriptionem poterat
      aliqua
      argumentatione colligere, neque posset unquam certum aliquid de hac arte
      cognoscere, nisi divina tandem bonitas, quod sequitur suo nutu disponeret.</p>
   <p>Cum Pythagoras quidam magnus philosophus forte iter ageret, ventum est
      ad fabricam in qua super unam incudem quinque mallei feriebant, quorum suavem concordiam
      miratus philosophus accessit primumque in manuum varietate sperans vim soni ac modulationis
      existere, mutavit malleos. Quo facto sua vis quemque secuta est. Subtracto itaque
      uno qui
      dissonus erat a caeteris alios ponderavit, mirumque in modum divino nutu
      primus XII, secundus IX, tertius VIII, quartus VI, nescio quibus ponderibus appendebant.</p>
   <p>Cognovit itaque in numerorum proportione et collatione musicae versari
      scientiam. Erat enim ea constitutio in quattuor malleis, quae est modo in quattuor
      litteris
      .A.D.E.a. Denique si .A. habeat XII et .D. IX, sintque quattuor ternarii pro passu,
      habebit
      .A. in XII ternarios quattuor, et .D. in IX ternarios tres. Ecce diatessaron.
      Rursus cum habeat .A. XII, si .E. teneat VIII, quaternarios passus tres habebit .A.,
      duos
      vero .E., et diapente patet. Sint iterum XII in .A. et VI in alteram .a., senarius
      medietas
      est duodenarii, sicut .a. acuta alterius .A. medietate colligitur. Adest ergo diapason.
      Ita
      ipsa .A. ad .D. diatessaron, ad .E. diapente, alteri vero .a. diapason reddit. .D.
      quoque ad
      .E. tonum, ad utrumque .A.a. diatessaron et diapente sonat. Et .E. etiam ad
      .D. tonum, utrique .A.a. diapente vel diatessaron mandat; .a. vero acuta cum .A. diapason,
      cum .D. diapente, cum .E. diatessaron sonat. Quae cuncta in supradictis numeris curiosus
      perscrutator inveniet.</p>
   <p>Hinc enim incipiens Boetius panditor huius artis, multam miramque et
      difficillimam huius artis cum numerorum proportione concordiam demonstravit.</p>
   <p>Quid plura? Per supradictas species voces ordinans monochordum primus
      ille Pythagoras composuit, in quo quia non est lascivia sed diligenter aperta artis
      notitia,
      sapientibus in commune placuit, atque usque in hunc diem ars paulatim crescendo convaluit,
      ipso doctore semper humanas tenebras illustrante, cuius summa sapientia per cuncta
      viget
      saecula. Amen.</p>
   <p>Explicit Micrologus, id est brevis sermo in musica</p>
</div>
</main>

</body>
</html>

<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>Incipit tertius.</p>
   <p>Capitulum primum.</p>
   <p>De octo generalibus regulis circa omnem contrapunctum observandis,
      quarum prima est, quod omnis contrapunctus per concordantiam perfectam incipere finireque
      debet.</p>
   <p>Quoniam autem hucusque de usu concordantiarum praemissuque
      discordantiarum ac utrarumque ordinatione in quovis contrapuncto satis supraque disseruimus,
      finem huic operi nostro daremus, nisi octo generalium regularum circa omnem contrapunctum
      observandarum relatio nos aliquantisper eum differre compelleret. Unde ut a prima
      incipiamus, omnis contrapunctus per concordantiam perfectam et incipere et finire
      debet.
      Quemadmodum omnia hujus libri exempla superius posita manifestissime ostendunt. Si
      tamen
      aliqua pausa cantum antecesserit cantus ipse imperfectam concordantiam incipere poterit,
      ut
      hic:</p>
   <p>[CSIV:147,2; text: J'aime qui m'aime. Tenor.] </p>
   <p>Praeterea nonnulli, quibus assentior, dicunt non esse vitiosum, si,
      multis super librum canentibus aliqui eorum in concordantiam desinant imperfectam.
      Quod
      tamen intelligendum censeo ubi plures fuerint concinentes quam concordantiae perfectae
      vocibus eorum contentae, ita etiam quod a sexta, tertiadecima, vicesimaque, supra
      notam
      inferiorem abstineant. Sic enim nulla earum propter ejus duritiem et praecipue cum
      quinta
      duodecima et decima nona perfectioni congruit, ut hic:</p>
   <p>[CSIV:148,1; text: Exempla.]</p>
   <p>Capitulum II.</p>
   <p>De secunda generali regula secundum quam licitum est per imperfectas
      concordantias, non autem perfectas cum tenore ascendere ac descendere.</p>
   <p>Secunda regula est quod per concordantias imperfectas, non autem
      perfectas ejusdem speciei cum tenore ascendere descendereque debemus ut in exemplo
      praeposito omnibusque aliis antecedentibus patet.</p>
   <p>Verum tamen ubi compositio trium aut plurium fit, nonnulli unam partem
      cum alia inferiori duntaxat excepta per easdem species concordantiarum etiam perfectarum
      ascendere descendereque permittunt; immo si duarum partium ascensus aut descensus
      per
      concordantias perfectas ejus speciei fiat, dummodo aliqua intervenerit pausa compositor
      a
      pluribus excusatur, ut hic:</p>
   <p>[CSIV:148,2; text: O Mater Dei memento mei. Tenor. Contratenor.]</p>
   <p>Hujus modi tamen ascensus vel descensus per concordantias perfectas
      ejusdem speciei, multis quos imitari studeo displicet. Et profecto nisi in compositione
      quatuor aut quinque aut plurimum partium necessitate alicujus venustae perfectionis
      aut
      ordinatae progressionis eos minime censeo permittendos. Utque clarius regula haec
      cum
      sequenti proxima intelligatur, sciendum est concordantias sive perfectas sive imperfectas
      ejusdem speciei dictas, quae speciei non differunt, sicut duo unisoni, duae tertiae,
      duae
      quintae, et sic de aliis.</p>
   <p>Capitulum III.</p>
   <p>De tertia regula generali quae tenore in eodem loco permanente plures
      concordantias non solum imperfectas verum etiam perfectas unam post aliam continuo
      assumi
      permittit.</p>
   <p>Tertia regula est quod tenore in eodem loco permanente licet plures
      concordantias non solum imperfectas verum etiam perfectas ejusdem speciei unam post
      aliam
      continuo assumere:</p>
   <p>[CSIV:148,3; text: Exempla.]</p>
   <p>Attamen ubi aliae concordantiae possunt intermitti hujus modi
      contrapunctus super cantum planum canendo diligenter est evitandus.</p>
   <p>In refacta vero, praecipue si imperfectae fuerint concordantiae aliquando propter verba convenientissime admittitur, ut hic:</p>
   <p>[CSIV:149,1; text: Vrai Dieu d'amer conforte l'amoureux qui nuit et
      jour. Tenor. Barbara Virgo pulcherrima.] </p>
   <p>Capitulum IV.</p>
   <p>De quarta generali regula per quam praecipitur ut quam proximus et
      quam ordinatissimus poterit contrapunctus fiat.</p>
   <p>Quarta regula est quod quam proximus et quam ordinatissimus poterit
      contrapunctus fieri debebit etiam licet conjunctionibus longorum intervallorum tenor
      sic
      converso formatus, ut hic patet:</p>
   <p>[CSIV:149,2; text: Exempla.]</p>
   <p>Sed ab hac regula eximuntur qui magis contrapuncto dulciori ac
      venustiori student quam propinquiori. Quique pluribus super librum canentibus ut
      contrapunctum diversificent cum moderatione instar quodam modo compositorum longinquum
      efficiunt, ut patet in sequentibus:</p>
   <p>[CSIV:149,3; text: Tenor. Contrapunctus.]</p>
   <p>Capitulum V.</p>
   <p>De quinta regula generali quae precipit ut supra nullam prorsus notam
      perfectio constituatur per quam cantus distonari possit.</p>
   <p>Quinta regula est quod supra nullum prorsus notam sive media, sive
      superior, sive inferior fuerit perfectio constitui debet per quam cantus distonatio
      contingere possit. Quod quidem penitus aurium judicio relinquendum censeo, ut hic:</p>
   <p>[CSIV:149,4; text: Tenor.]</p>
   <p>[CSIV:150,1; text: Contrapunctus.] </p>
   <p>Sumitur autem hic perfectio pro cujusque cantus media seu finali
      clausula per concordantiam perfectam regulariter efficienda, quamvis et interdum loco
      ejus
      assumatur imperfectam, ut hoc:</p>
   <p>[CSIV:150,2; text: O Georgi regnans feliciter ora deum pro nobis
      Jugiter. Tenor. Contratenor.]</p>
   <p>Capitulum VI.</p>
   <p>De sexta generali regula quae redictas fieri prohibet.</p>
   <p>Sexta regula est, quod super cantum planum canentes in quantum
      possumus redictas evitare debemus maxime si aliquae fuerint in tenore, ut hic patet:</p>
   <p>[CSIV:151,1; text: Exemplum.] </p>
   <p>Et quamvis ex omni parte in refacta regulariter etiam prohibeantur
      aliquando tamen sonum campanarum aut tubarum imitando, ubique tollerantur, ut hic
      probatur
      scilicet in sequenti:</p>
   <p>[CSIV:151,2; text: Qui regnas in coelestibus sedes conterens infimas
      da gaudiis felicibus perfrui nostras animas. Tenor. Contratenor.]</p>
   <p>Ut patet in his exemplis redicta nihil aliud est quam unius aut
      plurium conjunctionum continua repetitio.</p>
   <p>Capitulum VII.</p>
   <p>De septima regula generali qua duas perfectiones in eodem loco fieri
      continue vetatur.</p>
   <p>Septima regula est quod super planum cantum etiam canendo duae aut
      plures perfectiones in eodem loco continue fieri non debent, licet ad hoc quodammodo
      cantus
      ipse planus videatur esse coaptatus, ut hic:</p>
   <p>[CSIV:152; text: Tenor. Contrapunctus.] </p>
   <p>Quae quidem regula tam exacte a compositoribus est observanda ut nec
      etiam hujus modi tenorem conficere debent, qui bis in eodem loco duarum aut plurium
      continuarum perfectionum dispositionem habeat. Talis enim compositio cum redictis
      evidentissimam contrahit affinitatem, unde tamquam varietati contraria omnino est
      evitanda.</p>
   <p>Capitulum VIII.</p>
   <p>De octava, et ultima generali regula quae varietatem in omni
      contrapuncto exquirendam accuratissime precipit.</p>
   <p>Octava si quidem et ultima regula haec est quod in omni contrapuncto
      varietas accuratissime exquirenda est, nam ut Horatius in sua poetica dicit: Cytharedus
      ridetur corda si semper oberrat eadem. Quemadmodum enim in arte dicendi varietas secundum
      Tullii sententiam, auditorem maxime delectat, ita et in musica concentuum diversitas
      animam
      auditorum vehementer in oblectamentum provocat, hinc et philosophus, in Ethicis, varietatem
      jocundissimam rem esse naturamque humanam ejus indigentem asserere non dubitavit.</p>
   <p>Hanc autem diversitatem optimi quisque ingenii compositor aut
      concentor efficit, si nunc per unam quantitatem, nunc per aliam, nunc per unam perfectionem,
      nunc per aliam, nunc per unam proportionem, nunc per aliam, nunc per unam conjunctionem,
      nunc per aliam, nunc cum syncopis, nunc sine syncopis, nunc cum fugis, nunc sine fugis,
      nunc
      cum pausis, nunc sine pausis, nunc diminutive, nunc plane, aut componat aut concinnat.
      Verumtamen in his omnibus summa est adhibenda ratio, quippe ut de concentu super librum
      taceam qui pro voluntatem concinentium diversificari potest, nec tot nec tales varietates
      uni cantilenae congruunt quot et quales uni moteto, nec tot et quales uni moteto quot
      et
      quales uni missae.</p>
   <p>Omnis itaque resfacta pro qualitate et quantitate ejus diversificanda
      est prout infinita docent opera non solum a me, verum etiam ab innumeris compositoribus
      aevo
      praesenti florentibus edita. Plures enim ac aliae varietates existunt tam in missis
      "Lomme
      armé" Guillermi Dufay, "Et vivus" G. Faugues, quam in motetis "Clangat" Joannis Regis,
      et
      "Congaudebant" Anthonii Busnois, et plures ac aliae tam in his motetis quam in cantilenis
      "Ma maistresse" Jo. Okeghem, et "La Tridaine, à deux" Firmini Caron. Quos quidem cantus
      pro
      conformatione hujus nostrae regulae meis quidem praetermissis in exempla non ab re
      produxi.
      Enim vero et eos summis laudibus extollendos et penitus imitandos censeo, ne contra
      officium
      boni viri me solum probare, alios autem, ubi recte fecerint, contemnere videar.</p>
   <p>Capitulum IX.</p>
   <p>Operis conclusio in qua assiduitas tam componendi quam super librum
      canendi ad artem in utroque consequendum plurimum commendatur.</p>
   <p>Haec sunt, prudentissime Rex, quae de arte contrapuncti, ratione ac
      scientia quam optime potui hoc in opusculo collegi. Sed profecto frustra, nisi quisquis
      in
      ipsa arte praeclarius evadere nitetur, diligenti cum assuetudine componat aut super
      librum
      canat. Nam, ut Cicero ad Herenium ait, in omni disciplina infirma est artis praeceptio
      sine
      summa assiduitate exercitationis. Siquidem assiduitas sola et unica est quae post
      vocum,
      notarum, quantitatum atque concordantiarum generalem quamdam cognitionem, arithmetica
      potius
      quam musica disciplina Boetii postergata numerosos cantores, et eos praecipue quos
      superius
      expressi compositores praestantissimos ac celeberrimos efficit. Neque putandum est
      hos aut
      illos hujus modi compositionis aut super librum cantationis assiduitati, a provecta
      aetate
      velut Socratem fidium tractandarum immo a pueritia se penitus tradidisse. Quemadmodum
      enim
      Socratem ipsum, tarde nimium sonare incipientem, licet omnis sapientissimus Appollonis
      oraculo sit judicatus, a nullo tamen auctore musicum divinum, ut Demodocum ab Homero,
      aut
      praeclarum, ut Epaminundam a Tullio dictum fuisse comperi, sic et nostra tempestate
      neminem
      prorsus cognovi qui si a vicesimo anno aetatis ejus aut supra, sive componere sive
      super
      librum canere inceperit, eminentem aut clarum inter musicos locum sibi vendicaverit.
      Sed de
      his hactenus. Caeterum, inclyte Princeps, quoniam tuis ingentibus beneficiis mihi
      tamen otii
      conceditur ut eum animi tranquillitate hoc in tuo almae pacis unico regno, dulcique
      parthenope, qua se vatum lumen splendissimum Virgilius olim poetice studentem nutritum
      fuisse gloriatur, ingenuae artis musicae operam dare valeo tuae sacratissimae majestati
      una
      cum ipso opusculo, et animo meo hos versus Ovidii humiliter offero:</p>
   <p>O referant grates, quoniam non possumus ipsi,</p>
   <p>Dii tibi, qui referunt si pia facta vident.</p>
   <p>Liber tertius et ultimus de arte contrapuncti feliciter explicit. Quem
      totum integrum Johannes Tinctoris (ut praefertur) jurisconsultus atque musicus illustrissimi
      regis Siciliae capellanus, Neapoli incipit arsolvitque anno domini 1477o mensis Octobris
      die
      undecima.</p>
   <p>Deum orate pro eo.</p>
</div>
</main>

</body>
</html>

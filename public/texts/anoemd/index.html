<!DOCTYPE html>
<html lang="en">
<head><script src="/livereload.js?mindelay=10&amp;v=2&amp;port=1313&amp;path=livereload" data-no-instant defer></script>
    <meta charset="UTF-8">
    <title></title>
</head>
<body>

<main>
    <div class="tei-text">
   <p>DE ENQUIRIADIS MONOCORDI DIVISIONE</p>
   <p>Enquiriadis namque monocordi dimensionem si velis nosse, primum necesse
      est, dividas totum monocordum in quatuor equas partes. Deinde quarta superiori parte
      in
      novem divisa, designatur tonus in octava. A quo quidem tono novem similiter emensis
      spaciis,
      denotatur alter in octava tonus. Item ab isto loco novem superius similiter collectis,
      invenitur tercius in octava tonus. Tribus namque compertis tonis ad semitonium constituendum
      a secundo tono sive a secunda post primam corda versum superius spacium tripartiatur,
      terciaque pars superaddatur, et ita facillime semitonium pernotatur. A quo quidem
      semitonio
      usque ad terminum superius ultimum in octo partes fiat divisio, arumque octava huic
      semitonio superponatur, signeturque tonus de secundo tetracordo. Simili quoque modo
      cum
      sesquioctava, ut in Boetio proporcione, duos, qui restant, designabis de secundo tetracordo
      tonos, et cum sesquitercia proporcione semitonium, quod quidem semitonium in hoc monocordi
      genere a secundo semper, ut diximus, superius constituitur tono. Similis omnino est
      ratio et
      regula de ceteris duobus tetracordis; hoc vero necesse est retineas, quod in unoquoque
      tetracordo tres tonos et semitonium constituas remanente in ultimo tono.</p>
</div>
</main>

</body>
</html>

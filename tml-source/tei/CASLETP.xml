<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>Epistola XL: Boethio patricio Theodericvs rex</title>
        <title type="abbrev">CASLETP</title>
        <author><persName>Cassiodorus, Aurelius</persName></author>

      </titleStmt>
      <editionStmt>
        <edition>Thesaurus Musicarum Latinarum</edition>
        <respStmt>
          <resp>Editor</resp>
          <persName>Thomas J. Mathiesen</persName>
        </respStmt>
        <respStmt>
          <resp>Corrector</resp>
          <persName>Peter Slemon</persName>
        </respStmt>
        <respStmt>
          <resp>Advisor</resp>
          <persName>Thomas J. Mathiesen</persName>
        </respStmt>
      </editionStmt>
      <publicationStmt>
        <publisher>Thesaurus Musicarum Latinarum</publisher>
        <date when="2004">2004</date>
        <availability>
          <p>Distributed for scholarly use.</p>
        </availability>
      </publicationStmt>
      <sourceDesc>
        <bibl type="edition">
          <emph>Patrologia cursus completus, series latina</emph>, ed. J. P. Migne, 221 vols.
          (Paris: Garnier, 1844-1904), 69:570â€“73. </bibl>
        <bibl type="work">
          <title>Flavius Magnus Aurelius Cassiodorus: Epistula ad Boethium (Variarum liber II,
            40)</title>
          <idno type="LML">CASSIOD. var.</idno>
        </bibl>
        <listWit>
          <witness>
            <idno type="RISM">PL-Kj 1861, 1-2</idno>
          </witness>
        </listWit>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="CASLETP0001">
        <pb n="[570]"/>EPISTOLA XL.</p>
      <p xml:id="CASLETP0002">BOETIO PATRICIO THEODORICUS REX.</p>
      <p xml:id="CASLETP0003">Dicit regem Francorum citharoedum magnis precibus expetiisse. Rogat
        Boetium musicae peritum, ut eum eligat. Multa de musicae laude, tonis, modis, et cetera,
        disserit.</p>
      <p xml:id="CASLETP0004">Cum rex Francorum, convivii nostri fama pellectus, a nobis citharoedum
        magnis precibus expetiisset, sola ratione complendum esse promisimus, quod te eruditionis
        musicae peritum esse noveramus. Adjacet enim vobis doctum eligere, qui disciplinam ipsam in
        arduo collocatam potuistis attingere. Quid enim illa praestantius, quae coeli machinam
        sonora dulcedine, et naturae convenientiam ubique dispersam virtutis suae gratia
        comprehendit? Quidquid enim in <pb n="[571]"/>conceptum alicujus modificationis existit, ab
        harmoniae continentia non recedit. Per hanc competenter cogitamus, pulchre loquimur,
        convenienter movemur; quae quoties ad aures nostras disciplinae suae lege pervenerit,
        imperat cantum, mutat animos: artifex auditus, et operosa delectatio. Haec cum de secreto
        naturae, tanquam sensuum regina, tropis suis ornata processerit, reliquae cogitationes
        exsiliunt, omniaque facit ejici, ut ipsam solummodo delectet audiri. Tristitiam noxiam
        jucundat, tumidos furores attenuat, cruentam saevitiam efficit blandam, excitat ignaviam
        soporantemque languorem, vigilantibus reddit saluberrimam quietem, vitiatam turpi amore ad
        honestum studium revocat castitatem, sanat mentis taedium bonis cogitationibus semper
        adversum, perniciosa odia convertit ad auxiliatricem gratiam; et quod beatum genus
        curationis est, per dulcissimas voluptates expellit animi passiones. Incorpoream animam
        corporaliter mulcet, et solo auditu ad quod vult deducit: quam tenere non praevalet verbo
        tacito manibus clamat, sine ore loquitur, et per insensibilium obsequium praevalet sensuum
        exercere dominatum. Hoc totum inter homines quinque tonis agitur, qui singuli provinciarum
        ubi reperti sunt nominibus vocitantur. Miseratio quippe divina localiter sparsit gratiam,
        dum omnia sua valde fecit esse laudanda. Dorius pudicitiae largitor, et castitatis effector
        est. Phrygius pugnas excitat, et votum furoris inflammat. Aeolius animi tempestates
        tranquillat, somnumque jam placatis attribuit. Jastius intellectum obtusis acuit, et terreno
        desiderio gravatis coelestium appetentiam bonorum operator indulget. Lydius contra nimias
        curas animaeque taedia repertus, remissione reparat, et oblectatione corroborat. Haec ad
        solutiones corruptibile saeculum flectens, honestum remedium turpe fecit esse commentum. Hic
        vero numerus quinarius trina divisione consistit. Omnis enim tonus habet summum, et imum;
        haec autem dicuntur ad medium. Et quoniam sine se esse non possunt, quae alterna sibi
        vicissitudine referuntur, utiliter inventum est, artificialem musicam, id est auctorum
        operationibus diversis organis exquisitam, modis quindecim contineri. His rebus aliquid
        majus adjiciens humana solertia, terris quamdam harmoniam doctissima inquisitione collegit,
        quae diapason nominatur, ex omnibus scilicet congregata; ut virtutes, quas universum melos
        habere potuisset, haec adunatio mirabilis contineret. Hinc Orpheus mutis animalibus
        efficaciter imperavit, vagosque greges contemptis pascuis ad audiendi epulas potius
        invitavit. Illo cantante amaverunt siccas Tritones terras; Galatea lusit in solidis;
        deseruerunt ursi amabiles silvas; leones domestica tandem canneta reliquerunt; juxta
        praedonem suum praeda gaudebat. In unum conventum contraria vota collecta sunt, et fidem
        dicente lyra, omnia sibi adversa crediderunt. Amphion quoque <pb n="[572]"/>Dircaeus,
        canendo chordis, Thebanos muros dicitur condidisse; ut cum homines labore marcidos ad
        studium perfectionis erigeret, saxa ipsa crederentur relictis rupibus advenisse. Musaeum
        etiam et artis Orphei filium, et naturae, Maronis praepotens lingua concelebrat: dicens apud
        inferos in summa beatitudine constitutum, quod per Elysios campos felices animas septem
        chordarum pulsibus amoenabat, significans summo praemio perfrui, cui disciplinae hujus
        contigerit suavitatibus epulari. Sed haec omnia humano studio per manualem musicam videntur
        effecta. Naturalis autem rhythmus animatae voci cognoscitur attributus: qui tunc pulchre
        melos custodit, si apte taceat, congruenter loquatur, et per accentus viam musicis pedibus
        composita voce gradiatur. Inventa est quoque ad permovendos animos oratorum fortis ac suavis
        oratio, ut criminosis irascantur judices, misereantur errantibus; et quidquid potest
        eloquens efficere, ad hujus disciplinae non est dubium pertinere gloriam. Poetis etiam,
        Terentiano testante, duo primum metra principalia sunt attributa, id est, Heroicum et
        Iambicum: unum quod erigeret, alterum quod placaret. Ex quibus ad oblectandum animos
        audientium diversa progenita sunt. Et ut in organis toni, ita in humana voce varias animi
        affectiones gravida metra pepererunt. Sirenas in miraculum cantasse curiosa prodit
        antiquitas; et quamvis navigantes fluctus abduceret, carbasa ventus inflaret, eligebant
        suaviter decepti scopulos incurrere, ne tantam paterentur dulcedinem praeterire. Quibus
        solus Ithacus evasit, qui nautis sollicitatorem protinus obstruxit auditum contra noxiam
        dulcedinem. Cogitavit vir prudentissimus felicissimam surditatem, et quam vincere
        intelligendo non poterat, melius non advertendo superabat. Se vero soliditati arboris
        constrictis nexibus illigavit, ut et famosos cantus liberis auribus probare potuisset, et
        pericula dulcisonae vocis unda rapiente vinctus evaderet. Verum ut et nos talia exemplo
        sapientis Ithaci transeamus, loquamur de illo lapso e coelo Psalterio, quod vir toto orbe
        cantabilis ita modulatum pro animae sospitate composuit, ut his hymnis et mentis vulnera
        sanarentur, et Divinitatis singularis gratia conquiratur. En quod saeculum miretur et
        credat: pepulit Davidica lyra diabolum; sonus spiritibus imperavit; et canente cithara ter
        rex in libertatem rediit, quem internus inimicus turpiter possidebat. Nam licet hujus
        delectationis organa multa fuerint exquisita, nihil tamen efficacius est inventum ad
        permovendos animos, quam concavae citharae blanda resultatio. Hinc etiam appellatam
        existimamus chordam, quod facile corda moveat. Ubi tanta vocum collecta est sub diversitate
        concordia, ut vicina chorda pulsata alteram faciat sponte contremiscere, quam nullum
        contigit attigisse. Tanta enim vis est convenientiae, ut rem insensualem sponte se movere
        faciat, quia ejus sociam constat agitatam. Hinc diversae veniunt sine lingua voces; hinc
        variis <pb n="[573]"/>sonis efficitur quidam suavissimus chorus, illa acuta nimia tensione,
        ista gravis aliqua laxitate, haec media tergo blandissime temperato; ut homines se ad tantam
        perducere non praevaleant unitatem, in quantam ad socialem convenientiam ratione carentia
        pervenerunt. Ibi enim quidquid excellenter, quidquid ponderatim, quidquid rauce, quidquid
        purissime, aliasque distantias sonat, quasi in unum ornatum constat esse collectum. Et ut
        diadema oculis varia luce gemmarum, sic cithara diversitate soni blanditur auditui. Musarum
        tela loquax, stamina verbosa, fila canentia, in quibus arguto plectro texitur, quod dulciter
        audiatur. Hanc igitur ad imitationem variae testudinis Mercurius dicitur invenisse, quam
        tanta utillima procurantem astronomi inter stellas requirendam esse putaverunt: persuadentes
        coelestem esse musicam, quando lyrae formam comprehendere potuerunt inter sidera collocatam.
        Harmonia vero coeli humano sermone idonee non potest explicari, quam ratio tantum animo
        dedit, sed auribus natura non prodidit. Dicunt enim debere credi, ut beatitudo coelestis
        illius oblectationibus perfruatur, quae nec fine deficit, nec aliqua intermissione
        marcescit. In ipso quippe intellectu habitare referunt superna, ipsis deliciis coelestia
        perfrui, et talibus contemplationibus inhaerentia beatis jugiter delectationibus contineri.
        Bene quidem arbitrati, si causam coelestis beatitudinis non in sonis, sed in Creatore
        posuissent: ubi veraciter sine fine gaudium est, sine aliquo taedio manens semper
        aeternitas; et inspectio sola Divinitatis efficit, ut beatius esse nil possit. Haec
        veraciter perennitatem praestat, haec jucunditates accumulat; et sicut praeter ipsam
        creatura non exstat, ita sine ipsa incommutabilem laetitiam habere non praevalet. Sed
        quoniam nobis facta est voluptuosa digressio (quia semper gratum est de doctrina colloqui
        cum peritis), citharoedum, quem a nobis diximus postulatum, sapientia vestra eligat
        praesenti tempore meliorem: facturus aliquid Orphei, cum dulci sono gentilium fera corda
        domuerit. Et quantae nobis gratiae fuerint actae, tantae vobis ex nostra aequabili
        compensatione referentur: qui et imperio nostro paretis, et quod vos clarificare possit,
        efficitis.</p>
    </body>
  </text>
</TEI>

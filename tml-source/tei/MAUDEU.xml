<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>De universo, liber XVIII, caput IV</title>
        <title type="abbrev">MAUDEU</title>
        <author><persName>Rabanus Maurus</persName></author>

      </titleStmt>
      <editionStmt>
        <edition>Thesaurus Musicarum Latinarum</edition>
        <respStmt>
          <resp>Editor</resp>
          <persName>John Gray</persName>
        </respStmt>
        <respStmt>
          <resp>Corrector</resp>
          <persName>Andreas Giger</persName>
        </respStmt>
        <respStmt>
          <resp>Corrector</resp>
          <persName>Oliver B. Ellsworth</persName>
        </respStmt>
        <respStmt>
          <resp>Advisor</resp>
          <persName>Thomas J. Mathiesen</persName>
        </respStmt>
      </editionStmt>
      <publicationStmt>
        <publisher>Thesaurus Musicarum Latinarum</publisher>
        <date when="1995">1995</date>
        <availability>
          <p>Distributed for scholarly use.</p>
        </availability>
      </publicationStmt>
      <sourceDesc>
        <bibl type="edition">
          <emph>Patrologia cursus completus, series latina</emph>, ed. J. P. Migne, 221 vols.
          (Paris: Garnier, 1844-1904), 111:495â€“500. </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="MAUDEU0001">
        <pb n="[495]"/>CAPUT IV.</p>
      <p xml:id="MAUDEU0002">De musica et partibus ejus.</p>
      <p xml:id="MAUDEU0003">Musica est peritia modulationis sono cantuque consistens; et dicta
        musica per derivationem a musis. Musae autem appellatae apo tou mosthai, id est, a
        quaerendo: quod per eas (sicut antiqui voluerunt) vis carminum et vocis modulatio
        quaereretur: quarum sonus ex sensibili re est, et praeterfluit in praeteritum tempus,
        imprimiturque memoriae. Inde a poetis Jovis et Memoriae filias Musas esse confictum est:
        nisi enim ab homine memoria teneantur, soni pereunt, quia scribi non possunt. Moyses dixit,
        repertorem musicae artis fuisse Jubal, qui fuit de stirpe Cain ante diluvium. Graeci vero
        Pythagoram dicunt hujus artis invenisse primordia ex malleorum sonitu, et chordarum
        extensione percussa. Alii Linum Thaebeum et Zethum et Amphion in musica arte primos
        claruisse ferunt. Post quos paulatim directa est praecipue haec disciplina, et aucta multis
        modis eratque tam turpe nescire, quam litteras. Interponebatur autem non modo sacris, sed et
        omnibus solemnibus, omnibusque laetis vel tristioribus rebus. Ut enim in veneratione divina
        hymni, ita in nuptiis hymenaei, et in funeribus threni et lamenta a tibiis canebantur. In
        conviviis vero lyra vel cithara circumferebatur, et accubantibus singulis ordinabatur
        conviviale genus canticorum. Itaque sine musica nulla disciplina potest esse perfecta: nihil
        enim sine illa. Nam et ipse mundus quadam harmonia sonorum fertur esse compositus: et coelum
        ipsum sub harmoniae modulatione revolvitur? Musica movet affectus, provocat in diversum
        habitum sensus: in praeliis quoque tubae concentus pugnantes accendit: et quando vehementior
        fuerit clangor, tanto fit ad certamen animus fortior. Si quidem et remiges cantus hortatur.
        Ad tolerandos quosque labores musica animum mulcet, et singulorum operum fatigationem
        modulatio vocis solatur: excitatos quoque animos musica sedat: sicut de David legitur (I
        Regum XVI), qui a spiritu immundo Saulem arte modulationis eripuit; ipsas quoque bestias nec
        non et serpentes, volucres atque delphinas ad auditum suae modulationis musica provocat. Sed
        quidquid loquimur, vel intrinsecus <pb n="[496]"/>venarum pulsibus commovemur, per musicos
        rhythmos harmoniae virtutibus probatur esse sociatum. Musicae partes sunt tres, id est,
        harmonica, rhythmica, metrica. Harmonica est , quae decernit [discernit] in sonis acutum et
        gravem. Rhythmica est, quae requirit incursionem verborum, utrum bene sonus an male
        cohaereat. Metrica est, quae mensuram diversorum metrorum probabili ratione cognoscit: ut
        verbi gratia heroicon, iambicon, elegiacon, et caetera. At omnem autem sonum, qui materies
        cantilenarum est, triformem constat esse natura. Prima est harmonica, quae ex vocum cantibus
        constat: secunda organica, quae ex flatu consistit: tertia rhythmica, quae pulsu digitorum
        numeros recipit. Nam aut voce editur sonus, sicut per fauces: aut flatu, sicut per tubam aut
        tibiam: aut pulsu, sicut per citharam aut per quodlibet aliud, quod percutiendo canorum est.
        Prima divisio musicae, quae harmonica dicitur, id est, modulationis, pertinet ad comoedos,
        tragoedos vel choros, vel ad omnes, qui voce propria canunt. Haec ex animo et corpore motum
        facit, ex motu sonum: ex quo colligitur musica, quae in homine vox appellatur. Vox aer
        spiritu verberatus, unde verba sunt nuncupata: proprie autem vox hominum seu irrationabilium
        vel animantium. Nam in aliis abusive non proprie sonitus vox vocatur: ut,</p>
      <p xml:id="MAUDEU0004">Vox tubae infremuit, fractasque ad littora voces.</p>
      <p xml:id="MAUDEU0005">Perfecta est autem vox alta, suavis et clara: alta, ut in sublime
        sufficiat; clara, ut aures adimpleat; suavis, ut animis audientium blandiatur. Si ex his
        aliquid defuerit, vox perfecta non fuerit. Secunda divisio organica est in his, quae spiritu
        reflante completa in sonum vocis animantur: ut sunt tubae, calami, fistulae, organa,
        pandora, et his similia. Tertia divisio rhythmica pertinens ad nervos et pulsus, cui dantur
        species cithararum diversarum. Tympanum quoque cymbalum, sistrum, acitabula aerea et
        argeutea, et alia, quae metallico rigore repercussa, reddunt cum suavitate tinnitum, et
        caetera hujusmodi. Canticum significat scientiam spiritalem, ut in psalmo: Cantate Domino
        canticum novum (Psalmus XXXII); psallere est opus bonum exercere. Canticum ad
        contemplativam: psallere refertur ad activam vitam, ubi et supra. Jubilatio clamor spiritali
        fervore expressior, sive gaudium ineffabile, quod humana lingua plenius fari non valet, ut
        in psalmo: Beatus populus qui scit jubilationem (Psalmus LXXXVIII).</p>
      <p xml:id="MAUDEU0006">Primo omnium ad organi (eo quod majus esse his omnibus generibus in
        sonitu et fortitudine nimia computatur) clamores veniam, quod de duabus elephantorum
        pellibus concavum conjungitur, et per duodecim fabrorum sufflatoria compulsatum per duodecim
        cicutas aereas in sonitum nimium, quem in modum tonitrui concitat: ita ut per mille passus
        sine dubio sensibiliter seu utique amplius audiatur: sicut Hebraeorum de organis, quae ab
        Jerusalem usque ad montem Oliveti, et amplius sonanter audiuntur, <pb n="[497]"
        />comprobatur. Duo genera a plerisque organi esse dicuntur. Primum est id quod diximus, et
        aliud, quod de peregrinatione Israel propheta praeposuit apud Babylonem, et subito
        scribitur, ita dicens: Super flumina Babylonis, et caetera (Psalmus CXXXVI). Hoc totum
        figuraliter ac spiritaliter Christi Evangelium significat: quoniam et illud de duabus, id
        est, duarum legum asperitate conjungitur per duodecim sufflatoria fabrorum, id est, per
        patriarchas ac prophetas: per duodecim cicutas aereas, id est, per Apostolos sonum nimium
        emittit, sicut scriptum est: In omnem terram exivit sonus eorum (Psalmus XVIII), id est, vox
        Evangelii in toto orbe terrarum, sicut scriptum est: Vox tonitrui tui in rota (Psalmus
        LXXVI). Nam per mille passus, id est, per perfectum numerum decem verborum legis impletur
        sonus ejus. In salicibus, id est, per laborem unius cujusque doctoris et per motum labiorum
        ejus Evangelium praedicatur. Item organum homo sive corpus Dominicum, ut in psalmo: Laudate
        eum in chordis et organo (Psalmus CL). Et in aliam partem de vana impiorum laetitia, ut in
        Job: Tenent tympanum et citharam, et gaudent ad sonitum organi (Job XXI). Tuba itaque, de
        qua in Daniele scriptum est: Cum audieritis vocem tubae, fistulae, citharae, et caetera
        (Daniel III), diversis figuris ac formis efficitur. Aliter enim est tuba congregationis
        populi, aliter conductionis, aliter victoriae, aliter persequendi inimicos, aliter
        conclusionis civitatum, et reliqua. Tuba autem congregationis apud rerum peritissimos hoc
        modo intelligitur: tribus fistulis aereis in capite voluto per quatuor vociductas aereas,
        quae per aereum fundamentum quaternas voces producunt, mugitum nimium vehementissimumque
        profert. Ita Evangelium in trina confessione trium personarum sanctae Trinitatis in capite
        angusto, hoc est, in nativitate Christi divinitate inspiratur, et per quatuor vociductas
        aereas, per quatuor Evangelistas, per aereum fundamentum, stabilitatem scilicet fidei et
        operum in toto orbe vocem nimio clamore quasi in modum tubae congregationis emittit. De
        fistula autem refertur ita, quod sit bumbulum aereum ductile quadratum, latissimumque, in
        modum coronae cum fistulo aereo ferreoque commisto, quod in ligno alto speciosoque formato
        superiore capite constringitur. In hoc quoque per singula latera duodecim bumbula aerea
        duodecim fistulis in medio positis in catenis dependent; ita tria bumbula uno bilatere per
        circuitum utique finguntur: et concitato primo bumbulo, et cocitatis duodecim bumbulorum
        fistulis in medio positis, clamorem magnum fragoremque nimium supra modum simul
        proferunt.</p>
      <p xml:id="MAUDEU0007">Bumbulum itaque cum fistulis, id est, doctor in medio Ecclesiae est cum
        Spiritu sancto, qui loquitur in ea, constringitur in ligno alto, id est, in Christo, qui a
        sapientibus ligno vitae comparatur: in catena, id est, in fide, et non se jungit terrae, id
        est, operibus carnalibus. Duodecim Apostoli cum fistulis, id est, cum divinis eloquiis.
        Cithara, de qua in quadragesimo secundo Psalmo <pb n="[498]"/>scriptum est: Confitebor tibi
        in cithara, Deus, Deus meus: propriae consuetudinis apud Hebraeos, quae cum chordis viginti
        quatuor, in modum deltae litterae (sicut peritissimi tradunt) utique componitur, et per
        digitos Pindari variis vocibus, tinnulisque actibus in diversos modos concitatur. Cithara
        autem, de qua sermo est, Ecclesiae spiritaliter typum habet, quae cum viginti quatuor
        seniorum dogmatibus trinam formam habens in modum deltae litterae fidem sanctae Trinitatis
        significat: et per manus apostolici ordinis, qui praedicator illius est, in diversos modulos
        Veteris et Novi Testamenti aliter in littera, aliter in sensu figurate concitatur.
        Psalterium, quod Hebraice Nablum, Graece autem Psalterium, Latine autem Laudatorium dicitur,
        de quo in quinquagesimo quarto psalmo dicit: Exsurge, psalterium et cithara; non quod in
        modum citharae, sed quod in modum clypei quadrati conformetur cum chordis decem, sicut
        scriptum est: In psalterio decem chordarum psallam tibi (Psalmus CXLIII). Sed hinc inde
        chordae ejus contritae sunt: ut resurgentem ab inferis ad coelorum regna per indicium manus
        concitantis ab imo in altum significarent psalterium, quod vulgo canticum dicitur, et a
        psallendo est nominatum: quod ad ejus vocem chorus consonando respondeat. Est autem
        similitudo citharae barbaricae (ut alii volunt) in modum deltae litterae. Sed Psalterii et
        citharae haec differentia est, quod Psalterium lignum illud concavum, unde sonus redditur,
        superius habet, et deorsum feruntur chordae, et desuper sonant. Cithara vero concavitatem
        ligni inferius habet. Psalterium autem Hebraei decachordon usi sunt propter numerum
        decalogum legis. Cithara significat pectus devotum, in quo, tanquam nervi, sunt virtutes,
        hoc est, spiritalia bona, ut in Psalmo: Exsurge psalterium et cithara (Psalmus CVII), id
        est, opera cum fide. Et in malam partem ut in Isaia: Cithara et lyra et tympanum et vinum in
        conviviis vestris (Isaias V); in quo designatur voluptuosorum luxuria. Psalterium vero opera
        bona significat, ut est illud in psalmo: Psalterium jucundum cum cithara (Psalmus XVIII).
        Item psalterium decem chordarum operatio decem praeceptorum legis, ut in psalmo: In
        psalterio decem chordarum psallite ei (Psalmus CXLIII). Item ibi: In decachordo, inquit,
        psalterio cum cantico et cithara (Psalmus CXCI), id est, sensu et fide. De tuba autem,
        psalterio et cithara in psalmo scriptum est: Laudate eum in sono tubae: laudate eum in
        psalterio et cithara (Psalmus CL). Haec instrumenta musica significabili modo ad aliquid
        ponuntur in ordinem: ut tuba concrepet regi: psalterium canat Deo: cithara cum reliquis
        sponso. Ista enim ibi non esse manifestum est; sed haec omnia mysticis allusionibus ad
        Christum Dominum constat esse referenda, qui est rex et Deus, et sponsus sanctae Ecclesiae.
        Sambuca itaque apud peritissimos Hebraeorum ignota res est. Antiquis autem temporibus apud
        Chaldaeos fuisse reperitur, sicut scriptum est: Cum audieritis vocem tubae, fistulae,
        citharae, sambucae, et caetera (Daniel III). Bucin vocatur tuba apud Hebraeos; deinde <pb
          n="[499]"/>per diminutionem bucina dicitur: sambuca autem sol apud Hebraeos interpretatur,
        sicut scriptum est: Samson sol eorum. Propterea autem sambuca apud eos inscribitur: quia
        multi corticem alicujus arboris esse putant, et per linituram cerae mellis esse sonorum,
        quod in modum tubae de ramo arboris moveri potest. Et ideo sambuca dicitur, quod in tempore
        aestatis tantum fieri potest, et usque ad frigoris tempus durare potest. Arescit enim
        secundum communem consuetudinem: haec typum tenet eorum, qui Dominum in bonis suis laudant,
        in tempore frigoris, id est, in tempore tribulationis vel persecutionis laudare eum non
        possunt, propter infidelitatem vitae eorum, et abundantiam divitiarum suarum. Lyra dicta apo
        tou lurein, id est, a varietate vocum, quod diversos sonos efficiat. Lyram primum a Mercurio
        inventam fuisse dicunt hoc modo: cum regrediens Nilus in suos meatus varia in campis
        reliquisset animalia: relicta etiam testudo est, quae cum putrefacta esset, et nervi ejus
        remansissent extenti, intra corium percussa a Mercurio sonitum dedit, ad cujus speciem
        Mercurius lyram fecit, et Orpheo tradidit, qui ejus rei maxime studiosus erat: unde et
        aestimatur eadem arte non feras tantum, sed et saxa atque silvas cantus modulatione
        applicuisse. Hanc musici structuram propter studii amorem, et carminis laudem, etiam inter
        sidera suarum fabularum commentis collocatam esse finxerunt. Lyra enim mystice significat
        sanctorum exsultationem. Unde in Paralipomenon legitur: In lyris et nablis (I Paralipomenon
        XV); et in malam partem, ut in Amos: Et cantica lyrae tuae non audiam (Amos V). Tympanum est
        pellis vel corium ligno ex una parte extentum: est autem pars media symphoniae in
        similitudinem cribri, tympanum dictum eo quod in medio est: unde et margaritum medium
        tympanum dicitur: et ipsum ut symphonia ad virgulam percutitur. Tympanum paucis verbis
        explicari oportet, quod minima res est, eo quod in manu mulieris portari potest, sicut
        scriptum est in Exodo: Sumpsit autem Maria prophetissa soror Aaron tympanum in manu sua
        (Exodus XV); et est tuba cum una fistula in capite angusto, per quod inspirat: sic et minima
        sapientia legis veteris in manu Judaeorum synagogae antiquis temporibus fuit. Item tympanum
        corpus attenuatum in jejunio significat, ut in psalmo: Laudate cum in tympano et choro
        (Psalmus CL). Chorus quoque simplex pellis est cum duabus cicutis aereis, et per primam
        inspiratur: per secundam, vocem emittit: typus populi prioris, qui angustam intelligentiam
        legis acceperat, et per angustam voluntatem praedicationis omnia infirmiter praedicavit. Si
        autem terrena sapienter ac diligenter respiciamus, spiritaliter ac mystice intelligenda
        sunt. Item alio modo, chorus concordia est charitatis, ubi et supra: Laudate cum in tympano
        et choro (Ibidem); et in aliam partem, ut in Jeremia (Threni V): Versus est in luctum chorus
        noster; et alibi: Et organum meum in vocem flentium (Job XXX). Cymbala acetabula quaedam
        sunt, quae percussa invicem se tangunt, et faciunt sonum: <pb n="[500]"/>dicta autem
        cymbala, quia cum ballematia simul percutiuntur, cum enim Graeci dicunt cymbala ballematica,
        de quo in psalmo scriptum est: Laudate eum in cymbalis bene sonantibus (Psalmus CL). Cymbala
        bene sonantia labia nostra debemus accipere, quae non immerito inter musica instrumenta
        posita sunt: quia et similitudo quaedam est cymbalorum: et per ea voces humanae harmoniam
        reddere suavissimam comprobantur. Harmonia est enim diversarum rerum in unam convenientiam
        redacta copulatio: quod et in voce humana constat accidere: quando et tempora ipsa et
        syllabae in unam vocis concordiam perducuntur. Sistrum ab inventrice vocatum: Isis enim
        regina AEgyptiorum id genus invenisse probatur. Juvenalis:</p>
      <p xml:id="MAUDEU0008">Isis et irato feriat mea lumina sistro.</p>
      <p xml:id="MAUDEU0009">Inde et hoc mulieres percutiunt, eo quod inventrix hujus generis mulier
        fuit. Unde et apud Amazonas sistro ad bellum feminarum exercitus vocabatur. Tintinnabulum de
        sono vocis nomen habet: sicut et plausus manuum, stridor valvarum. Symphonia vulgo
        appellatur lignum cavum ex utraque parte pelle extenta, quam virgulis hinc et inde musici
        feriunt: fitque in ea ex concordia gravis et acuti suavissimus cantus.</p>
    </body>
  </text>
</TEI>

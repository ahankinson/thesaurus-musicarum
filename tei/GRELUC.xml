<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>Lucubratiunculae bonarum septem artium liberalium, capitulum quintum, De
          musica</title>
        <title type="abbrev">GRELUC</title>
        <author>Gresemund, Dietrich</author>
        <date notBefore="1400" notAfter="1499">15th</date>
      </titleStmt>
      <editionStmt>Thesaurus Musicarum Latinarum <respStmt>
          <resp>E</resp>
          <persName>Peter Slemon</persName>
        </respStmt>
        <respStmt>
          <resp>C</resp>
          <persName>Sandra Pinegar</persName>
        </respStmt>
        <respStmt>
          <resp>A</resp>
          <persName>Thomas J. Mathiesen</persName>
        </respStmt>
        <date>1994</date></editionStmt>
      <sourceDesc>
        <bibl type="edition"> Peter Wagner, "Aus der Musikgeschichte des deutschen Humanismus,"
            <emph>Zeitschrift für Musikwissenschaft</emph> 3 (1920-21): 21-29, 22–27. </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="GRELUC0001">
        <pb n="[22]"/>Dietrich Gresemund</p>
      <p xml:id="GRELUC0002">Lucubratiunculae bonarum septem artium liberalium.</p>
      <p xml:id="GRELUC0003">Mainz 1494.</p>
      <p xml:id="GRELUC0004">Capitulum quintum.</p>
      <p xml:id="GRELUC0005">De Musica.</p>
      <p xml:id="GRELUC0006">Aristobolus. Age nunc, si tibi quicquam nervorum est, musicam tueare, cui
        praeter inanem quandam levitatisque plenam psallendi artem est omnino nihil. Parum igitur in
        ea sicut et ceteris invenies momenti.</p>
      <p xml:id="GRELUC0007">Chiron. Fructus eius quoniam tibi absconditus est, abs te vilipenditur.
        Quem si nosses, aliter ac jam facis, loquerere. Quemadmodum enim humana corpora gravibus
        morbis implicata medelis adhibitis curantur, pristinamque resumunt sanitatem, ita et animi
        nostri, dolore oppressi, ab eo per musicam liberantur. Nam dulces vocum concentus
        modulationesque suaves abigere mesticiam plerumque consueverunt.</p>
      <p xml:id="GRELUC0008">Aristobolus. Sicut ais, musica pro afficiendo gaudio mentibus humanis
        expedit uti. Reiicienda est ergo.</p>
      <p xml:id="GRELUC0009">Chiron. Quamobrem?</p>
      <p xml:id="GRELUC0010">Aristobolus. Nam cum leticia soleat quandoque multum obesse, quippe quae
        interimat etiam, cum scilicet cor sanguine ac spiritibus vitalibus destitutum nimia deficit
        ariditate, quam solet mors nonnunquam comitari, id nimio gaudio evenit. Quod Sophocli et
        Philomeni ceterisque nonnullis legimus accidisse. Quid ergo musicam adeo extollis, atque a
        leticia concitanda laudas, quae perniciosum <pb n="[23]"/>interdum sequacibus suis exitum
        praestat?</p>
      <p xml:id="GRELUC0011">Chiron. Hi, quorum facis mentionem, non gaudio per musicam affecti
        interiere. Aliae fuerunt aliaeque causae. Haec enim ars non eam humanis mentibus leticiam
        ingerit, quae obesse possit, sed maerorem passionemque melancolicam exterminat Quinimmo et
        gaudium intemperatum potest imminuere. Sunt etiam funebres cantus, tristiaque carmina, quae
        te, si nimirum fueris elatus, mestum reddent. Sic optimo quodam nostri affectus moderamine
        temperabuntur, ut nec merore deiecti torpeant, nec plus aequo insolescant. Ad animorum
        itaque commotionem nihil est (ut ita dixerim) utilius musica. Nam et mentes in rabiem versas
        mitigat. Hinc de David rege tradunt annales, quemadmodum Saulem spiritu maligno exagitatum
        cordarum pulsu cytharaeque lusu ab insania revocavit.</p>
      <p xml:id="GRELUC0012">Aristobolus. Proh, tantusne vir musicae dedit operam? Quae reges dedecet,
        utpote nihil ad gubernandam rem publicam adiumenti praebens. Neroni quidem obiectum est
        probro, quod nimis studiose musicam sectaretur. Et Phillippus Macedo cum psaltem quendam
        inter coenandum emendare vellet ac de pulsandis fidibus disserere, is, hoc abste, o rex
        (ait) superi mali avertant, ut melius haec quam ego noscas.</p>
      <p xml:id="GRELUC0013">Chiron. Si quis nimio ardore in musicam feratur, reprehensione non caret.
        Permittitur enim huius artis usus moderatus etiam princibus. Apud quos olim praesertim
        Graecos magno in precio habita est. Nam Themistocles quod in convivio lyram recusasset,
        indoctior est reputatus.</p>
      <p xml:id="GRELUC0014">Aristobolus. Quaenam audio? In conviviis ergo et inter epulas musica
        frequentabatur, tanquam ad libidinem provocandam non Cerere Bacchoque (sive quis alget
        Venus) esset satis, quinimmo ad alenda turpia voluptatum incentiva musicam etiam adhiberent.
        Heusquam nunc dedecoris plenas affers laudes, quas consultius reticuisses.</p>
      <p xml:id="GRELUC0015">Chiron. Expecta audire et me, nec ante diffinias, quam sententiam
        intelligas partis adversae. Existimasne principes priscos indulsisse <pb n="[24]"/>voluptati? Quorum tanta exstant domi forisque facinora egregia monumentis tradita
        literarum! Quae minime gessissent, nisi se a tam dira detestandaque mortalium peste
        abdicassent. Sed si quando eos fieri tristiores contigisset, (more pythagorico) musicam ad
        moerorem tollendum, non fovendam Venerem (quam non secus ac letalia horrebant venena)
        paulisper accersiebant. Quam igitur es mordax, qui in peius interpretaris omnia, quamvis et
        ego tibi assentiar, musicae plerumque fieri abusum atque per eam animos ad luxuriam pellici
        carminibus quibusdam impudicis et lascivis. Qua si quis honeste utatur, minime talia sunt
        timenda.</p>
      <p xml:id="GRELUC0016">Aristobolus. Utare musica ut voles, attamen non video, qui possit ex ea
        fructus oriri, cum habeat rosas easque spinis et sentibus multis interseptas. Nam si ad
        musicam quis accedat, vix, credo, abibit illaesus, reportabit aculeos, dum sectatur flores,
        quos contempsisse satis existimari debet.</p>
      <p xml:id="GRELUC0017">Chiron. Non riget tribulis musica, si alia non addantur obscoena. Quae ubi
        accesserint, quis negat pudorem difficilem esse custoditu? Sed nihil fructus habere musicam
        contendis.</p>
      <p xml:id="GRELUC0018">Aristobolus. Nisi hanc velis esse utilitatem, quod ad animorum commotionem
        prosit.</p>
      <p xml:id="GRELUC0019">Chiron. Praeter eam et alia est commoditas.</p>
      <p xml:id="GRELUC0020">Aristobolus. Quaenam?</p>
      <p xml:id="GRELUC0021">Chiron. Nedum in re privata (ut credis) iucunda salubrisque est musica, sed
        etiam negotiis publicis est adiumento.</p>
      <p xml:id="GRELUC0022">Aristobolus. Quibus?</p>
      <p xml:id="GRELUC0023">Chiron. Certaminibus, in quibus percinentes habentur modulatores.</p>
      <p xml:id="GRELUC0024">Aristobolus. Sane vulgares sunt hi sonitus, tristesque magis strepitus quam
        armoniae. Tuba enim raucum quendam gemitum emittit, nec ibi musicae ratio habetur.</p>
      <p xml:id="GRELUC0025">Chiron. Negas tubam esse musici quippiam? Quae, etsi (ut sentire videris)
        modicam prae se fert incunditatem, ad ferociam tamen truculentiamque <pb n="[25]"/>concitat
        milites, animat in hostes ac ad conserendas manus reddit ferventiores. Neque tamen hoc sola
        (ut forsitan credis) molitur tuba, nam proditum est memoriae, Lacedaemones in aggrediendis
        hostibus non lituis vel tuba (quae solent animos militum evibrare), sed tibiis usos, nihil
        in principio bellorum salubrius arbitrati, quam si permulcti sonis mitioribus haud immodico
        ferocitent, et ne sparsim dispalati in certamen proruerent, vis et impetus eorum militaris
        musicae disciplina cohiberetur. Quod super amplissimas copias ubi congrediendum est, agere
        nimirum decet. Maximum est enim hoc ad consequendam victoriam momentum.</p>
      <p xml:id="GRELUC0026">Aristobolus. Insanis atque deliras, si propter has modulationes rem
        militarem prosperius successuram arbitraris; an ideo plures ex hostium numero casuros putas,
        quibuscum res geritur ferro?</p>
      <p xml:id="GRELUC0027">Chiron. Nescio recusesne an nequeas me intelligere, alterum malivolentiae,
        alterum ignaviae adscribendum esset. At quis est adeo tardo hebeteque ingenio, quem lateat,
        tibiarum praecentione fieri, ut aequabili modulatoque sensim ingressu stipatum agmen non
        dissolvatur? Quod ubi fuerit distractum, non multum spei de victoria potiunda reliqui esse
        potest. Non enim fortitudo alacritasque militum quicquam proficeret, nisi certos in ordines
        distributi coadunatique in aciem hostem aggrederentur. Ad quod modulationes musicae sunt
        peropportunae. Nam et Halyatus, Lydorum rex, non fistulatores modo et fidicines, sed feminas
        etiam fidicines traditur in procinctu habuisse.</p>
      <p xml:id="GRELUC0028">Aristobolus. Lauda musicam, ut voles, me nullum tenet eius desiderium.</p>
      <p xml:id="GRELUC0029">Chiron. Sic es ad lyram asinus?</p>
      <p xml:id="GRELUC0030">Aristobolus. His me verbis lacessere noli, ne canem sopori deditum te
        paeniteat irritasse.</p>
      <p xml:id="GRELUC0031">Chiron. Canis ergo es?</p>
      <p xml:id="GRELUC0032">Aristobolus. Cessa, per Jovem, ne me qui sim experiare.</p>
      <p xml:id="GRELUC0033">
        <pb n="[26]"/>Chiron. Licetne salibus uti? Sed redeo ad id quod te ex musica nullam sentire
        dicis voluptatem</p>
      <p xml:id="GRELUC0034">Aristobolus. Voluptas enim semper a me fuit aliena, qua commoveri animi est
        improbi effeminatique.</p>
      <p xml:id="GRELUC0035">Chiron. Tu verba secus ac a meproferuntur, interpretaris. Honestam ego
        volui voluptatem, tu refers ad turpem. Quod autem musica te non affici dicis, durum te et
        ferreum ostendit. Musica enim dulcedine sua fera etiam animantia demulcet.</p>
      <p xml:id="GRELUC0036">Aristobolus. Id ego nunquam audierim.</p>
      <p xml:id="GRELUC0037">Chiron. Habeo tibi in hac re fidem, cum sunt multa quae nesciant bonarum
        artium impugnatores. Sed audi, obsecro, unum. Proditum est memoriae, delphinos musicae
        (praesertim simphoniae) amore plurimum trahi. Referam ergo, quibus potero brevioribus
        verbis, quae de Arione fidicine memoratu digna traduntur. Is enim Periandro, Chorinthiorum
        regi, artis causa percarus fuit, cumque ab eo in Italiam traiiceret, magna ibi pulsandis
        fidibus auri vi promerita, rediturus Chorinthios nautas (quibus melius fidebat) ut eum
        reducerent conduxit. Illi Arione accepto cum in altum navigassent, consilium de necando eo
        spe praedae inierunt. Arion omnem pecuniam resque suas illis dedit, quominus vita
        eriperetur. Sed preces ejus neglectae non magis profuere quam quod sua seipse manu
        interimeret. Unum tamen impetravit, ut priusquam mortem oppeteret, carmen consolatorium
        caneret. Cumque sic sumptis fidibus in summa puppi stans dulce modularetur, plurimos ad se
        audiendum delphinos provocavit. Desilicus vero ab eorum uno exceptus est, praetervectusque
        Thenarum Laconiae oppidum. Is non sua, sed musicae (quam profitebatur) causa mortis evasit
        discrimen.</p>
      <p xml:id="GRELUC0038">Aristobolus. Potest quidem esse, ut ais, delphinos musicis concentibus
        delectari. At homines (qui non voluptate, sed ratione duci debent) nunquam his levitatibus
        operam dare decet; adde quod propter multitudinem vehementiamque vocum laeditur cerebrum,
        laeduntur spiritus vitales cantantium. Quo fit ut ad <pb n="[27]"/>mores male dispositi
        reddantur, quos Aristoteles banausos dicit.</p>
      <p xml:id="GRELUC0039">Chiron. Numquam ea ex musica sequi mala persuadebis, nisi ob immoderatum
        eius usum, hoc est, abusum. Quis enim nescit animo advertendum (pro egregia illius comici
        sententia in omni actione omnique negotio apprime observanda): Ne quid nimis. Ideoque
        musicam amabo quod vivam, et ideo magis, quod per hanc in templis deus optimus maximus
        laudatur.</p>
      <p xml:id="GRELUC0040">Aristobolus. Jam vero musica relicta, pergamus ad Arithmeticam
        absolvendam.</p>
      <p xml:id="GRELUC0041">Musica vero (quam detestatus es, Aristobole) haud parum habet momenti, cum
        in rebus humanis (quia mentes nostras moerore deiectas in laetitiam revocat. Ideoque
        Pythagoricis mos fuit, ut et ubi cubatum irent, et quando mane surgerent, si quid tristitiae
        inerat, id lyra suaviter concrepante diluerent) tum in rebus bellicis. Ea enim evibrantur
        militum animi. Quapropter tu, O Aristobole, succumbis.</p>
    </body>
  </text>
</TEI>
<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>Epistola de vocibus in musica liturgica Graecorum usitatis</title>
        <title type="abbrev">CRIEPI</title>
        <author>Critopulus, hieromonachus, Metrophanes</author>
        <date notBefore="1600" notAfter="1699">17th</date>
      </titleStmt>
      <editionStmt>Thesaurus Musicarum Latinarum <respStmt>
          <resp>E</resp>
          <persName>Bradley Jon Tucker</persName>
        </respStmt>
        <respStmt>
          <resp>C</resp>
          <persName>Benito V. Rivera</persName>
        </respStmt>
        <respStmt>
          <resp>A</resp>
          <persName>Thomas J. Mathiesen</persName>
        </respStmt>
        <date>1993</date></editionStmt>
      <sourceDesc>
        <bibl type="edition">
          <emph>Scriptores ecclesiastici de musica sacra potissimum</emph>, 3 vols., ed. Martin
          Gerbert (St. Blaise: Typis San-Blasianis, 1784; reprint ed., Hildesheim: Olms, 1963),
          3:398â€“402. </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="CRIEPI0001">
        <pb n="[398]"/>Metrophanis Critopuli epistola de vocibus in musica liturgica Graecorum
        usitatis.</p>
      <p xml:id="CRIEPI0002">Honoratissimo et clarissimo Domino Ioanni Henrico Kirchbergero, Medicinae
        Doctori spectatissimo, gratiam et misericordiam a triuno et consubstantiali Deo.</p>
      <p xml:id="CRIEPI0003">Dubitare multae eruditionis documentum est. Etenim indubiae cognitionis
        initium quidam dubitationem pronuntiarunt. <pb n="[399]"/>Videtur autem tua mihi solertia,
        Vir honoratissime! magnas in doctrinae copia vires adquirere, siquidem ea mihi dubia
        proposuit, quae alius quidam, de significatione vocum istarum non multum sollicitus,
        inconsiderate transiisset. Fieri enim non potest, quin multiiugae eruditionis gradum ille
        brevi tempore obtineat, qui singulas voces defixa et attenta mente contemplatur. Equidem
        pluribus responderem, si plus otii habuissem; iam vero cum eiusmodi negotiis distinear, ut
        neque aurem vellicent ad vacandum sermoni, (vides enim me parare profectionem) brevibus
        respondere cogor, ac te rogo, ut hisce adquiescas, et quae dare potui, benevole
        accipias.</p>
      <p xml:id="CRIEPI0004">Tua autem dubitatio sive interrogatio pertinet ad intellectum nominum in
        hocce libello contentorum, [heirmos, troparion, kontakion, hypakoe, heixapostelarion,
        photagogikon, kanon]. Est itaque [heirmos] (tractus) modulus quoad vocem canendi relatus ad
        quemdam octo sonorum (habemus enim octo sonos musicae aut psalticae artis) quoad flexionem
        autem et conversionem modulandi, proprium quemdam modum servans, ab aliis tractibus
        discrepantem. Dantur autem multi ad diversos sonos inducti tractus, ad quos multa troparia
        possunt inflecti.</p>
      <p xml:id="CRIEPI0005">Troparion autem proprie est modulus, propria quidem cantandi ratione
        destitutus, psalli tamen potest ad tractum quendam, ac propterea troparium vocatur, tanquam
        conversum ad illum tractum, ad quem concinitur. Si videris exempli causa in hoc libello p.
        333. invenies tractum, qui incipit: [En butho katestrose pote], (quamvis non integre
        scriptus sit, quia consuetus est et <pb n="[400]"/>omnibus notus), quem excipiunt troparia
        quatuor usque ad tractum: [En petra metes pisteos], qui refertur ad tertiam cantilenam,
        abusive autem troparium est, quod neque ad tractum quendam psallitur, uti troparia proprie
        dicta, neque alios habet modulos ad rationem sui ipsius conformatos, quemadmodum tractus sua
        troparia habent. Huiusmodi invenies in Menologio pag. 166. ad singulos totius anni dies,
        quae [apolutikia] etiam vocantur, quia postremi omnium hymnorum canuntur, quando sacer
        coetus dissolvitur.</p>
      <p xml:id="CRIEPI0006">[Kontakion] Palaestina vox est, chartulam convolutam et complicatam
        significans, idque nomen quidem hymni ex hac historia ceperunt. Monachum quemdam, aiunt,
        nomine Romanum, postea Melodum cognominatum, inamoenae primum et admodum durae vocis fuisse.
        Cum autem desperaret sodales suos voce aequiparare, gravatum tristitia corpus circa festum
        nativitatis Christi, in templo somnum opressisse. Obversatam autem Mariam virginem semper
        incorruptam, Dei genitricem et Dominam porrexisse ipsi chartulam convolutam et complicatam,
        quae [kontakion] vocatur apud illos, quam cum comedere visus somno solveretur, cecinisse eum
        statim ex afflatu divino hymnum quemdam, sic se habentem: [He parthenos semeron ton
        uperousion tektei], qui extat in die 25. Decembris, ac nominasse eum [kontakion] a forma,
        qua chartam comedisse existimabat. Ex hinc dicunt eum amplius mille [kontakia] composuisse,
        quorum apud nos fere quadringenta superant, et ex hoc tempore suaviter cantasse, ut Melodi
        cognomine dignus etiam habitus sit.</p>
      <p xml:id="CRIEPI0007">
        <pb n="[401]"/>[Hypakoe] est etiam hymnus concisus, argumentum habens resurrectionem Domini,
        quam peregit ille, cum Patri (quatenus homo) ad mortem usque obsequiosum se praestaret. Quum
        igitur virtutem magnam, resurrectionem dico, complectatur, quae per obedientiam Christo
        prospere cessit, [hypakoe] appellatus est.</p>
      <p xml:id="CRIEPI0008">[Exapostelarion] hymnus est de missione apostolorum agens, cum Christus
        post resurrectionem ad Evangelium annuntiandum, in mundum eos ablegaret. Non autem
        inveniuntur [exapostelaria] in hoc libro, sed in alio, qui Octoechus vocatur. Quae quidem in
        hoc insunt, homonymice et abusive vocantur [exapostelaria], non quod tale contineant
        argumentum, quod dixi, sed quod, sub idem tempus, quotidie canuntur, quo propire dicta
        [exapostelaria] in dominicis diebus canuntur.</p>
      <p xml:id="CRIEPI0009">[Phontagogikon] est hymnus matutinus, precationem spiritualis ac verae
        lucis complexus, eamque ob causam [photagogikon] nuncupatus.</p>
      <p xml:id="CRIEPI0010">[Kanon]. Multi sunt hymni ad unum canonem adstricti. Canon autem in
        praesenti opere cantionem significat, non varie instituendam, sed secundum rationem et
        modulum, quem antecedentes tractus requirunt. Constant quidem canones ex cantilenis novem,
        aut octo, aut quatuor, aut tribus, aut minimum duabus. In quavis cantilena primum locum
        occupat tractus, argumentum veteris Scripturae habens, alterum troparia, quae novae
        Scripturae argumenta, aut quaecumque voluerit auctor, complectuntur. Tales reperies canones
        in hoc libro pag. 321. 333. 340. 346. 355. et 410.</p>
      <p xml:id="CRIEPI0011">
        <pb n="[402]"/>Haec est igitur explanatio nominum, de quibus ante interrogasti, quam ut
        benevole accipias, etiam atque etiam te rogo. Quod si nimis concise haec dicta sunt, noli
        mirari. Primum enim brevitate usus sum, cum ad virum scriberem, qui ex parvis magna, ex
        paucis multa assequi potest; deinde quia plus otii tempus concedere mihi noluit. Vale, Vir
        honoratissime secundum utrumque hominem in Domino Christo Iesu, uno sanctissimae Trinitatis
        Theantropo, et solo servatore nostro.</p>
      <p xml:id="CRIEPI0012">Norimbergae, anno nostrae cum Deo reconciliationis 1626. d. 14. Maii.</p>
      <p xml:id="CRIEPI0013">Claritatis tuae cultor Metrophanes Critopulus hieromonachus.</p>
    </body>
  </text>
</TEI>
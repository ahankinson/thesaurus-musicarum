<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>Musice active micrologus liber quartus</title>
        <title type="abbrev">ORNMUS4</title>
        <author><persName>Ornithoparchus, Andreas</persName></author>

      </titleStmt>
      <editionStmt>
        <edition>Thesaurus Musicarum Latinarum</edition>
        <respStmt>
          <resp>Editor</resp>
          <persName>Beth Garfinkel</persName>
        </respStmt>
        <respStmt>
          <resp>Corrector</resp>
          <persName>Jessica Sisk</persName>
        </respStmt>
        <respStmt>
          <resp>Corrector</resp>
          <persName>Peter Slemon</persName>
        </respStmt>
        <respStmt>
          <resp>Advisor</resp>
          <persName>Thomas J. Mathiesen</persName>
        </respStmt>
      </editionStmt>
      <publicationStmt>
        <publisher>Thesaurus Musicarum Latinarum</publisher>
        <date when="2006">2006</date>
        <availability>
          <p>Distributed for scholarly use.</p>
        </availability>
      </publicationStmt>
      <sourceDesc>
        <bibl type="edition">
          <emph>Musice active micrologus</emph>, 2nd ed. (Leipzig: Valentin Schumann, 1517; reprint
          ed., New York: Dover, 1973), ff. Kijvâ€“Mivr. </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="ORNMUS40001">
        <pb n="[f.Kijv]"/>Spectabili, nec non Industrio Uiro Magistro Arnoldo Schlick Musico
        consumatissimo, ac Palatini Prinicipis Organiste probatissimo, Andreas Ornitoparchus
        Meyningensis, Salutem.</p>
      <p xml:id="ORNMUS40002">CUm intellectus noster in ortus sui principio, nudus atque informis
        existat: nec preter informandi possibilitatem, in se habeat quicquam: Arnolde charissime:
        Multi dubitauere, cur summus ille rerum opifex deus: Homini, non vt plerisque insensatis
        animantibus, a natura scientiam indiderit. Alijs enim nendi, alijs mellificandi, quibusdam
        texendi, atque alijs aliam artem fecit connaturalem. Hominem autem nudum. inerinem, ignauum,
        sine arte, sine armis. sine tegumento, ipso natali die abijcit ad vagitus statim et
        ploratus: risusque ante quadragesimum diem nulli datur, vt Plinius in prologo septimi
        historie naturalis scribit. [Plinius. in marg.] Nunquid igitur homo bestijs inferior erit?
        Absit. Nam ista hominis nuditas, non ignobilitatem, sed prestantiam eius arguit, Quoniam
        intus existens prohibet extraneum: Hinc videmus ea: quibus artes connate sunt: animalia,
        preter eam nihil posse, quam habent corriuatam. Homo autem omnibus caret, vt ad omnes
        idoneus sit. Quod naturale sciendi desyderium in eo declarat, Est etenim omnibus nobis, ita
        naturaliter insitus scientarum appetitus. [Aristoteles in marg.] vt nullus tam sapiens,
        nullus tam insipiens. nullus <pb n="[f.Kiijr]"/>tam equus, nullus tam iniquus reperiatur:
        interrogatus an hanc, vel illam artem scire vellet: quin vellem respondeat. Ab omnibus
        etenim artes appetuntur licet non emantur, ab omnibus laudantur, non inuestigantur, Ab
        omnibus diliguntur, non discuntur. Quoniam obsunt pigritia, voluptas, inordinatus modus
        docendi atque egestas. At licet quarumlibet artium, connatus nobis sit appetitus: pre
        omnibus tamen alijs concinendi disciplinam, et appetimus et diligimus. [Pigritia, Uoluptas,
        Inordinatus docendimodus. Egestas. in marg.] Ipsa nanque cunctas res viuentes allicit
        iucunditate, trahit vtilitate, vincit necessitate. Cuius partes et si omnes sacre, ac prope
        diuine existant: Ea tamen: quam contrapunctum nominant: alijs longe dulcior est, dignior
        est, prestantior est. Quoniam aliarum domicilium est omnium. Non quod cunctas in se musice
        difficultates contineat: Sed quod in suo effectu, doctum, perfectum atque consumatum musicum
        requirat. Merito igitur descisis alijs, ne et in hac vna nostrum claudicet opusculum, loco
        postremo Contrapunctum (tanquam in quo omnia musice secreta reponuntur Gazophilatium)
        studiosis enodare curauimus, Non vt omnes: nisi quis natura fauet: condant, sed vt ab alijs
        condita, bona sint nec ne: dijudicare valeant. Ualidi enim carminis constitutio: vt ipse
        optime nosti: non tyronum: sed emeritorum militum est opus. et non omnium: sed eorum
        dumtaxat (quoniam poete nascimur) quos natura trahit ac allicit. Qui poterint igitur nostris
        scriptis condant: qui non: quo poterint eant. Sed ne plus equo digrediar: Uir
        prestantissime: Cotrapuncti normas, sparsim pro communi studiosorum fructu, hinc et hinc
        collectas: in hunc postremo comportaui librum. Quem tibi trutinendum offero, tuo examini
        subijcio, arbitrio tuo submitto. Ut te censore crispantes emulorum nasos intrepide queat
        adire. Nam a tua sententia nemo in musica appellabit vnquam. Quoniam te in hac re nec
        quisquam doctior existit nec acutor: qui preter visum cetera habes omnia, prudentiam,
        eloquentiam, mansuetudinem, ingenij perspicacitatem mirandam, in omni musico genere, prope
        diuinam industriam, plurimarum insuper artium peritiam. Corporea cares lampade, fulget lux
        aurea mente. extra nec quicquam cernis, intra te omnia conspicis. Deest oculorum claritas,
        ingenij adest miranda perspicacitas, deficit visus, viget intellectus Egens es oculo,
        locuples ingenio, Uisiue virtutis defectum, nobile supplet ingenium. Quare non solum a tuis
        principibus: quos habes gratiosissimos: amaris, Uerum vt Orpheus et Amphion, ab omnibus
        predicaris. Uale Musice decus et delitie, et Andream tuum a Zoilis et Thersitis protege ac
        defende.</p>
      <p xml:id="ORNMUS40003">Musice Ornitoparchiane.</p>
      <p xml:id="ORNMUS40004">Liber Quartus Contrapuncti principia elucidans.</p>
      <p xml:id="ORNMUS40005">
        <pb n="[f.Kiijv]"/>Argumentum Magistri Cotheri In librum Quartum.</p>
      <p xml:id="ORNMUS40006">Sed contrapuncti postremus continet Artem,</p>
      <p xml:id="ORNMUS40007">Scita hac compones: que libet ipse tibi.</p>
      <p xml:id="ORNMUS40008">Caput Primum de diffinitione. diuisione ac nominum contrapuncti
        differentia.</p>
      <p xml:id="ORNMUS40009">REfert Nichomachus Musicus, Canendi disciplinam, adeo simplicem fuisse
        primitus: vt solo Tetracordo consisteret. [Nichomachus in marg.] Nec plus assa, id est sola
        voce (assum enim solum dixerunt veteres Unde et assa vox nominatur ore prolata non admixtis
        alijs musicis concentibus: qua maiorum laudes cantabantur, [Philippus Beroaldus in marg.]
        Scribit Philippus Beroaldus Apuleiani Commentarij libro decimo) ac eadem simpliciter, et
        absque vllo modulaminis lepore prolata, perficeretur. Uarijs tamen subinde auctoribus: in
        Tetracorda quattuor: quindecim chordis contexta, excreuit. Quibus quintum et sextum: atque
        ijs plura posteritas superduxit, Ita vt non vna voce tantum sed quattuor 5. 6. 8. et
        interdum pluribus, hac nostra tempestate vocibus: catilena procedat. Nam Joannem Okeken
        mutetum. 36. vocum composuisse constat. [Joannes Okeken in marg.] Que autem id efficit
        industria. Contrapunctus a musicis appellatur. Est enim contrapunctus in genere nihil aliud:
        quam peritia variarum cantilene partium inuentiua, Uel est parens modulationum Uel vt
        Franchinus libro tertio capitulo scribit, Est ars flectendi cantabiles sonos,
        proportionabili dimensione, ac temporis mensura. [Franchinus in marg.] Ut enim lutum in
        manibus figuli: Ita constitutio catilene in manu constituentis est musici. Quare plerique
        non contrapunctum sed compositionem, hanc artem nominare conseuerunt. Talem de nominibus
        differentiam assignantes, Compositionem diuersarum harmonie partium, per discretas
        concordantias in vnum collectionem dicentes, Est enim componere: diuersas harmonie parteis
        discretis concordantijs in vnum colligere. Contrapunctus vero est plani cantus diuersis
        melodijs, subita ac improuisa, ex sorte ordinatio. Unde sortisare, est planum cantum, certis
        consonantijs, et improuiso ordinare. Dicitur autem Contrapunctus: [Bacheus in marg.] auctore
        Bacheo: quasi contrapositis vocibus, concors concentus: arte probatus.</p>
      <p xml:id="ORNMUS40010">De Contrapuncti diuisione.</p>
      <p xml:id="ORNMUS40011">Contrapunctus duplex: Simplex scilicet et Coloratus inenitur. Simplex
        Est plurium cantilene partium per notas specie sibi similes, concors ordinatio. Ut quum
        choralis contra Choralem, breuis contra breuem, simplicitur ordinatur. Hoc modo.</p>
      <p xml:id="ORNMUS40012">
        <pb n="[f.Kivr]"/>[Ornithoparchus, f.Kivr,1; text: Discantus. Tenor, Altus, Basis] <figure>
          <graphic url="/images/ORNMUS4_01GF.gif"/>
        </figure></p>
      <p xml:id="ORNMUS40013">Coloratus autem contrapunctus, Est plurium cantilene partium,
        discretis concordantijs ac diuersis figuris constitutio, hoc quo sequitur modo.</p>
      <p xml:id="ORNMUS40014">[Ornithoparchus, f.Kivr,2; text: Cantus, Tenor, Altus, Basis]</p>
      <p xml:id="ORNMUS40015">Caput Secundum de consonantijs ac dissonantijs.</p>
      <p xml:id="ORNMUS40016">CUm Concordantia secundum Boetium, sit rata duarum vel plurium
        permixtio vocum. et vox nec absque sono, nec sonus absque pulsu, nec pulsus sine motu fieri
        possit, motum secare necesse est. Motuum igitur alij equales alij inequales sunt. Et rursus
        inequalium alij plus. alij minus inequales alij mediocriter. Ex motuum autem equalitate
        equales sonos fieri, et ex inequalibus: inequales constat. Et quidem ex mediocri
        inequalitate sonos consonos. ex omnino autem a se distantibus dissonos procreari. Hinc est
        quare Pythagorici vltra Bisdiapason. vt et superius libro primo capitulo quinto claruit:
        nullam consonantiam: ob nimiam extremorum distantiam, consistere posse concluserunt. Quanto
        igitur soni propinquiores, tanto suauiores existunt, et quo distant amplius, eo consonant
        minus. Quod (Quam Consonantia duorum sonorum mixtura sit, vniformiter auribus incidens) ex
        inequali talium sonorum in aures incidentia euenire potissimum argumentor. Soni enim acuti
        celerius quam graues audiuutur. Quemadmodu mucro fastigiatus momento penetrat, Quod vero
        hebetius est retusiusve non ita, sed cum mora et segniter: Similiter, vibrata vox audita,
        peruellit ac fodicat, Grauis obtundit, veluti trudendo, [Celius. in marg.] Scribit Celius
        libro decimo capitulo quinquegensimo tertio.</p>
      <p xml:id="ORNMUS40017">De Vocibus.</p>
      <p xml:id="ORNMUS40018">Quoniam similitudo vocum consonantiam non parit, sed dissimilitudo.
        Uocum igitur alie vnisone dicuntur, alie non. Unisone sunt: quarum vnus est sonus. <pb
          n="[f.Kivv]"/>Non vnisone vero quarum vna grauior, altera acutior est. Non vnisonarum.
        alie equisone, alie consone, alie Emmeles, alie dissone. Equisone. sunt, que simul pulse,
        vnum ex duobus sonum efficiunt, vt Diapason et Bisdiapason. Consone, que compositum seu
        permixtum sonum reddunt. Diapente et Diapasondiapente. Emmeles sunt: que cum cosone non
        sint: consonis tamen proxime assistunt. Ut ille que tertias, sextas, vel alias imperfectas
        concordantias sonant. Dissone vero sunt: quarum soni impermixti insuauiter sensum
        feriunt.</p>
      <p xml:id="ORNMUS40019">Quid sit Concordantia.</p>
      <p xml:id="ORNMUS40020">Ex pretactis claret cosonantiam, quam alio nomine concordantiam
        dicimus: esse dissimilium inter se vocum in vnum redactam concordiam. Uel est (vt Tinctor
        scribit) diuersorum sonorum mixtura: dulciter auribus conueniens. [Tinctor. in marg.] Uel
        secundum Stapulensem libro tertio. Est soni acuti grauisque mixtura: suauiter,
        vniformiterque, auribus incidens. Quarum apud practicos duodecim in vsu seruantur. licet non
        nulli replicatione predictarum plures habeant. [Stapulensis in marg.]</p>
      <p xml:id="ORNMUS40021">[Ornithoparchus, f.Kivv,1; text: Scilicet, Unisonus. Tertia. Quinta,
        Sexta. 8, 10, 12, 13, 15, 17, 19, 20, Unisonum et eundem causant sonum quia fiunt in
        octauis] <figure>
          <graphic url="/images/ORNMUS4_02GF.gif"/>
        </figure></p>
      <p xml:id="ORNMUS40022">De discordantijs.</p>
      <p xml:id="ORNMUS40023">Dissonantia: vt inquit Boethius: Est duorum sonorum sibimet
        impermixtorum dura atque aspera collisio. Uel, vt Tinctor ait, est diuersorum sonorum
        mixtura, naturaliter aures offendens. Quarum sunt nouem.</p>
      <p xml:id="ORNMUS40024">[Ornithoparchus, f.Kivv,2; text: Scilicet, Secunda, Quarta, Septima,
        9, 11, 14, 16, 18, 21, Unum et eundem causant sonum, quia fiunt in octauis.]</p>
      <p xml:id="ORNMUS40025">Caput tertium de Concordantiarum diuisione.</p>
      <p xml:id="ORNMUS40026">COncordantiarum alie simplices seu primarie, vt Unisonus, tertia,
        quinta, et sexta, Alie replicate seu secundarie que et equisone sunt precedentibus, dupla
        dimensione concepte. Octaua nanque cum vnisono, decima cum tertia duodecima cum quinta, et
        tredecima cum sexta, sono coit. Alie triplicate, scilicet quindecima, que et vnisono <pb
          n="[f.Lir]"/>et octaue sono equatur. Decimaseptima que et tertie et decime. Decimanona que
        quinte et duodecime. Uicesima: que et sexte et tredecime simbolizat sono, et sic deinceps.
        Concordantiarum item alie perfecte: alie imperfecte. Perfecte sunt que in certis
        proportionibus radicate, numerorum presidio probabiles existunt. Imperfecte vero cum
        probabiles non sint: inter perfectas tamen collocate consonum efficiunt sonum. Quarum nomina
        hic leguntur subscripta.</p>
      <p xml:id="ORNMUS40027">[Ornithoparchus, f.Lir,1; text: Perfecte sunt. Unisonus, Quinta,
        Octaua, et 12, 15, 19, Imperfecte, 3, 6, 10, et, 13, 17, 20]</p>
      <p xml:id="ORNMUS40028">Quarum quelibet simpliciter ducta, duas tantum voces recipit: licet
        per commixtionem plures recipiat.</p>
      <p xml:id="ORNMUS40029">Concordanciarum regule.</p>
      <p xml:id="ORNMUS40030">Prima, due concordantie perfecte eiusdem speciei se sequi, non
        permittuntur, sed bene diuersarum. Potest tamen octauam sequi octaua, dummodo dissimilibus
        ac contraijs procedant motibus: Inquit Franchinus libro tertio capitulo tertio sic.</p>
      <p xml:id="ORNMUS40031">[Ornithoparchus, f.Lir,2; text: DISCANTUS, TENOR]</p>
      <p xml:id="ORNMUS40032">Secunda, due concordantie imperfecte, vel etiam plures: se sequi simul
        ascendendo vel descendendo permittuntur.</p>
      <p xml:id="ORNMUS40033">Tertia, Imperfectas concordantias semper sequatur proximior perfecta,
        puta imperfectam tertiam vnisonus, perfectam quinta, imperfectam sextam quinta, perfectam.
        octaua: vt Gafforus libro tertio capitulo tertio declarat.</p>
      <p xml:id="ORNMUS40034">[Gafforus in marg.] Quarta, Plures eiusdem speciei perfecte
        concordantie immobiles, se sequi permittuntur: mobiles vero non.</p>
      <p xml:id="ORNMUS40035">Quinta, Minima nota, vel pausa illius, inter perfectas eiusdem speciei
        concordantias mediare non sufficit: propter paruum et quasi insensibilem eius sonum. licet a
        plerisque contrarium sit seruatum.</p>
      <p xml:id="ORNMUS40036">Sexta, Contingere potest vt minima, vel semiminima: partibus contrarie
        procedentibus: discordantia sit: huiusmodi enim discordantia latet, nullam auribus inferens
        lesionem. Cauendum tamen est: ne due vel plures simul iungantur.</p>
      <p xml:id="ORNMUS40037">Septima, Breuis vel semibreuis discordans, a contrapuncto relegatur.
        Sunt tamen qui breuem in quadruplo: et Semibreuem in duplo diminutam admittunt
        discordantem.</p>
      <p xml:id="ORNMUS40038">
        <pb n="[f.Liv]"/>Caput quartum. de generalibus contrapuncti preceptis.</p>
      <p xml:id="ORNMUS40039">REgula prima. Cupiens componere quicpiam: primo formet tenorem vel
        quamcunque aliam vocem: secundum toni exigentiam: sub quo regulatur.</p>
      <p xml:id="ORNMUS40040">Secunda, Modi inusitati omni ex parte sunt vitandi: dissonant nanque
        omnes preter decimas.</p>
      <p xml:id="ORNMUS40041">Tertia, In concordantijs perfectis, nunquam ponatur vox mollis contra.
        duram: nec econtra. Sed aut mollis contra mollem, dura contra duram, aut saltem naturalem.
        Naturales nanque ancipites, et cum [rob] mollibus et cum [sqb] duralibus concordabunt, hoc
        modo.</p>
      <p xml:id="ORNMUS40042">[Ornithoparchus, f.Liv,1; text: TENOR, Basis non valens, Basis
        valens.]</p>
      <p xml:id="ORNMUS40043">Quarta, Si tenor in chorali nimis profunde processerit, transponatur
        ad quintam, vel quartam, si necessitas id efficiat: vt in hymno Quem terra, licet
        videre.</p>
      <p xml:id="ORNMUS40044">Quinta, Omnes cantilene partes: in principio et fine veteres in
        concordantijs perfectis posuere: que lex apud nos arbitraria est.</p>
      <p xml:id="ORNMUS40045">Sexta, Una voce sursum, vel deorsum gradiente, non est opus variare
        reliquas, quia immobili voci plures consonantie mobiles possunt coaptari.</p>
      <p xml:id="ORNMUS40046">Septima, In omni cantilena, consonantie querantur propinquiores. nam
        que distant nimium, dissonantiam sapiunt, Tradunt Pythagorici. [Pythagorici. in marg.]</p>
      <p xml:id="ORNMUS40047">Octaua, Tenor vna cum alijs dulcem habeat melodiam, in vagis
        collationibus.</p>
      <p xml:id="ORNMUS40048">Nona, Si tenor acutas et excellentes tetigerit, discantus poterit
        descendere, ad locum tenoris.</p>
      <p xml:id="ORNMUS40049">Decima, Si tenor cadendo tetigerit graues. bassus scandat in locum
        tenoris iuxta concordantiarum exigentiam.</p>
      <p xml:id="ORNMUS40050">Undecima, Omnis cantilena, formalibus clausulis sepius venit
        exornanda.</p>
      <p xml:id="ORNMUS40051">Duodecima, Si tenor clausulam discantus habuerit: discantus econtra
        clausulam tenoris occupabit clausulando, aut de decima in octauam, aut de tertia in
        vnisonum, Hoc modo.</p>
      <p xml:id="ORNMUS40052">[Ornithoparchus, f.Liv,2; text: DISCANTUS, TENOR]</p>
      <p xml:id="ORNMUS40053">Tredecima. Si bassus clausulam tenoris assumpserit, tenor clausulam
        discantus habebit. Uel si bassus clausulam discantus tenuerit; tenor suam seruabit <pb
          n="[f.Lijr]"/>clausulando, vt in regula precedente ostensum est, hoc modo.</p>
      <p xml:id="ORNMUS40054">[Ornithoparchus, f.Lijr,1; text: TENOR, BASSUS] <figure>
          <graphic url="/images/ORNMUS4_03GF.gif"/>
        </figure></p>
      <p xml:id="ORNMUS40055">Quartadecima, discantus raro supra tenorem quintam teneat, sed
        imperfectas concordantias sepius.</p>
      <p xml:id="ORNMUS40056">Quintadecima. Bassus infra tenorem raro vel nuquam locetur in sexta:
        nisi mox sequatur octaua, sed imperfectis sepius.</p>
      <p xml:id="ORNMUS40057">Sextadecima. Si bassus sextam sub tenore habuerit, Discantus ponatur
        in quinta supra tenorem, clausulando in tertiam hoc modo.</p>
      <p xml:id="ORNMUS40058">[Ornithoparchus, f.Lijr,2, text: DISCANTUS, TENOR, BASSUS]</p>
      <p xml:id="ORNMUS40059">Decimaseptima, discantus raro faciat saltum per quintam sursum: sed
        per sextam et octauam sepius. Cui et octaua infra, prohibetur: reliquis interuallis omnibus
        concessis.</p>
      <p xml:id="ORNMUS40060">Duodevicesima. Bassus per sextam saltare prohibetur, alios modos omnes
        communes habet.</p>
      <p xml:id="ORNMUS40061">Undevicesima. In quartis mi, contra fa, non consonant, quia causat
        Tritonum.</p>
      <p xml:id="ORNMUS40062">Vicesima. quarta et si simpliciter ducta dissona sit: [Franchinus in
        marg.] coniuncta tamen concordi commixtioni: concordem cum extremis efficit medietatem:
        inquit Franchinus.</p>
      <p xml:id="ORNMUS40063">Vicesima prima: quarta duobus tantum locis in contrapuncto admittitur.
        Primo quando inter duas octauas clausa quintam infra habuerit: [Anagnostes infatigabilis
        lector. in marg.] Quia si supra quinta sit, non valet consonantia, Ex ea Aristotelis (qui
        Anagnostes, idest lector infatigabilis a Platone nuncupatur) ratione, qua in problematibus
        sonos grauiores dissonos, acutioribus dissonis magis sensibiles esse declarat Secundo quando
        tenor et discantus per vnam, aut plures sextas procedunt: tunc vox que media est, quartam
        semper sub cantu, tertiam vero supra tenorem seruabit. hoc modo,</p>
      <p xml:id="ORNMUS40064">[Ornithoparchus, f.Lijr,3; text: UOX suprema, UOX media.]</p>
      <p xml:id="ORNMUS40065">
        <pb n="[f.Lijv]"/>[Ornithoparchus, f.Lijv,1; text: Uox infima,]</p>
      <p xml:id="ORNMUS40066">Vicesima secunda, Celeberrimus quidam Contrapuncti modus efficitur:
        Inquit Franchinus: Si bassus cum discantu, vel alia quauis voce per decimam distans simul
        gradiatur: tenore concorditer ad vtrunque commeante. hoc modo.</p>
      <p xml:id="ORNMUS40067">[Ornithoparchus, f.Lijv,2; text: TENOR huius.]</p>
      <p xml:id="ORNMUS40068">Discantus ex Base in decimis.</p>
      <p xml:id="ORNMUS40069">Vicesima tertia, Si nec eandem cosnonantiam iunxeris, duas partes in
        decimis concordabis.</p>
      <p xml:id="ORNMUS40070">Vicesimaquarta, Necessarium erit artis huius Tyronibus: schalam
        decemlinealem vt forment, formatam, cancellis distinguant: Ita vt singula tempora, singulis
        cancellis, clauibus rite signatis: ne confusa notarum commixtione impediantur: inscribere
        valeant. Prestantius tamen est absque schala condere. quod cum difficile sit, a scala
        incipiant adulescentes, hoc modo.</p>
      <p xml:id="ORNMUS40071">
        <pb n="[f.Liijr]"/>[Ornithoparchus, f.Liijr] <figure>
          <graphic url="/images/ORNMUS4_04GF.gif"/>
        </figure></p>
      <p xml:id="ORNMUS40072">Nec id paruifaciant Tyrones, quo nam pacto signa ipsa conferantur, ex
        quorum inordinata relatione, tot errores in musica emersere, vt non facile sit cognitu, quo
        nam calle quisque tutus incedat. Quo circa si signo signum conferre quis voluerit,
        diminutionis proportionumque naturam caute attendat: ne facta relatione huius ad hoc:
        alterius mensura vel excrescat vel deficiat.</p>
      <p xml:id="ORNMUS40073">De cantilene partibus ac clausulis Caput Quintum.</p>
      <p xml:id="ORNMUS40074">PRisce musice simplicitas, varias cantilene parteis nesciuit: quas
        nostro euo subtilitas exposcit. Aucto enim toto augentur et parteis illius. Partes autem
        quibus nunc musici vtuntur, plures sunt, scilicet Cantus Tenor, Tenoracutus, Melodia,
        Concordans, Uagans, Contratenor, Basis, et ijs plures. Sed quoniam in communi vsu omnes non
        sunt, de frequentioribus non nihil dicemus: de rarioribus autem supersedendum duximus.</p>
      <p xml:id="ORNMUS40075">De Discantu.</p>
      <p xml:id="ORNMUS40076">Discantus, vt Tinctor refert. Est cantus diuersis vocibus constitutus.
        Dicitur enim discantus, quasi diuersus cantus. [Joannes Tinctor. in marg.] Quo nomine omnem
        mensuralem cantilenam veteres nominabant. Nos autem quoniam discantus pars est cantilene ab
        alijs discreta: ita describemus. Discantus est cuiuslibet cantilene pars suprema. Uel est
        harmonia puellari voce modulanda.</p>
      <p xml:id="ORNMUS40077">
        <pb n="[f.Liijv]"/>De Tenore.</p>
      <p xml:id="ORNMUS40078">Tenor est cuiuslibet cantilene vox media. Uel vt Gafforus libro tertio
        capitulo quinto scribit. Est cuiuslibet cantilene relationis fundamentum. dictus a tenendo,
        eo quod omnium in se partium consonantiam respectiue teneat.</p>
      <p xml:id="ORNMUS40079">De Baritono.</p>
      <p xml:id="ORNMUS40080">Bassus seu potius Basis, est cuiusuis cantilene pars infima. Uel est
        harmonia grauiori voce concinenda. qui et Baritonus dicitur a Uari quod est graue, u in b
        mutata, eo quod grauiorem cantilene partem possideat.</p>
      <p xml:id="ORNMUS40081">De Tenore acuto.</p>
      <p xml:id="ORNMUS40082">Tenor acutus est cantilene pars antesuprema. Ut est baritonantis
        decus. plerumque enim bassum decorat, duplam cum eo consonantiam faciens. Reliquas partes
        studiosus quisque se magistro describet.</p>
      <p xml:id="ORNMUS40083">De clausulis formalibus.</p>
      <p xml:id="ORNMUS40084">Quom omnis cantilena formalibus quibusdam clausulis veniat exornanda:
        Quid clausula sit dicemus. Est igitur clausula [Tinctor. in marg.] (vt Tinctor scribit)
        Cantilene particula, in cuius fine vel quies vel perfectio reperitur. Uel est vocum
        diuersimode gradiencium in consonantijs perfectis coniunctio.</p>
      <p xml:id="ORNMUS40085">De clausulis regule.</p>
      <p xml:id="ORNMUS40086">Prima, Omnis clausula tribus constat notis, vltima, penultima, et
        antepenultima.</p>
      <p xml:id="ORNMUS40087">Secunda, Clausula discantus tribus notis conflata, vltimam semper
        habebit sursum.</p>
      <p xml:id="ORNMUS40088">Tertia, Clausula tenoris tribus etiam constat notis vltima semper
        descendente.</p>
      <p xml:id="ORNMUS40089">Quarta, Baritonantis clausula, vltimam, modo supra, modo infra tenorem
        requirit. Communiter tamen in octauam infra detrudit. Interdum etiam in quintam supra
        extollit.</p>
      <p xml:id="ORNMUS40090">Quinta, Tenoris acuti clausula, vltimam modo eleuat, modo deprimit,
        modo cum alijs in vnisono disponit: qui cum varijs procedat, motibus: eius constitutio
        carminum conditoribus est arbitraria.</p>
      <p xml:id="ORNMUS40091">
        <pb n="[f.Livr]"/>Sexta, Clausula discantus penultimam supra tenorem in sexta requirit: Uel
        in quinta, si bassus infra sextam occuparit.</p>
      <p xml:id="ORNMUS40092">Septima, penultima tenoris supra bassum in quinta rite locatur: In
        sexta quoque: si bassus tenoris: et ipse discantus clausulam assumpserit.</p>
      <p xml:id="ORNMUS40093">Octaua, Si clausula tenoris in mi, desierit, vt in Deutero fit: vel
        alias: penultima bassus, non in quinta, sed tertia infra tenorem locata, in quintam
        finaliter cadat, absque discantus discrimine, vt subscripto concentu declaratur</p>
      <p xml:id="ORNMUS40094">[Ornithoparchus, f.Livr,1; text: TENOR, BARITONANS]</p>
      <p xml:id="ORNMUS40095">Nona, Si clausula tenoris terminata fuerit, in re, vt communiter in
        protho: bassus eleganter de quinta in tertiam supra clausulabit: discantu non variato. licet
        et in octauam cadere possit.</p>
      <p xml:id="ORNMUS40096">[Ornithoparchus, f.Livr,2; text: TENOR, BASIS]</p>
      <p xml:id="ORNMUS40097">Decima, omnis cantilena eo est suauior, quo clausulis formalibus
        abundantior. Tanta enim clausulis inest vis, vt etiam dissonantias faciat consonas
        perfectionis gratia. Uigilent igitur studiosi, vt in cantilenis suis formales clausulas quam
        sepissime ponant. Quo autem id facilius fiat: clausularum exercitium seu promptuarium hic
        duximus apponendum: vt quas studiosi hic decantant: eas ita in suis cantilenis formandas
        esse credant.</p>
      <p xml:id="ORNMUS40098">Exercitium clausularum formalium sequitur.</p>
      <p xml:id="ORNMUS40099">
        <pb n="[f.livv]"/>[Ornithoparchus, f.Livv; text: DISCANTVS, TENOR, BASSVS] <figure>
          <graphic url="/images/ORNMUS4_05GF.gif"/>
        </figure></p>
      <p xml:id="ORNMUS40100">
        <pb n="[f.Mir]"/>[Ornithoparchus, f.Mir,1]</p>
      <p xml:id="ORNMUS40101">De specialibus contrapuncti. preceptis. Caput sextum.</p>
      <p xml:id="ORNMUS40102">Expeditis singulis, que ad componendi disciplinam, in generali
        necessaria visa sunt, Nunc essentialiter regulis breuissimis rem ipsam: vt est:
        aperiemus.</p>
      <p xml:id="ORNMUS40103">Prima, Disposito cantu cum tenore in vnisono: bassus tertiam infra, et
        altus eandem supra requirit. Uel bassus quintam infra, et altus quartam supra. quod si
        bassus octauam infra occuparit: Altus in tertia supra vel quarta infra concordabit quam
        aptissime. Sin autem bassus decimam infra tenuerit, Altus tertiam supra, aut eandem vel
        sextam infra requirit. vt in subscripta figura conspicitur.</p>
      <p xml:id="ORNMUS40104">[Ornithoparchus, f.Mir,2; text: Exemplum primi, Secundi, Tertij,
        Quarti membri, Altus, Discantus: Tenor, Bassus, Cantus] <figure>
          <graphic url="/images/ORNMUS4_06GF.gif"/>
        </figure></p>
      <p xml:id="ORNMUS40105">Secunda, quotiens discantus supra tenorem in tertia situatur: Bassus
        in tertia infra: et altus in sexta supra, vel vnisono locetur. Sed si bassus infra octauam
        habuerit: quintam enim habere non potest: Altus quartam infra, tenebit: Basso autem decimam
        infra occupante: altus tertiam vel sextam infra requirit. Quod simili vt supra pictasmate
        studiosus quisque percunctari poterit.</p>
      <p xml:id="ORNMUS40106">Tertia, Si discantus quintam supra tenorem: quod raro contingit:
        sortitus fuerit: Bassus occupabit infra sextam, et altus supra tertiam vel infra quartam
        Quod si bassus octauam infra sonuerit: Altus tertiam supra, vel quartam aut sextam infra
        postulabit.</p>
      <p xml:id="ORNMUS40107">Quarta <pb n="[f.Miv]"/>Discantu sextam supra tenorem ocupante: Bassus
        quintam infra, et altus tertiam infra, vel quartam supra teneat. Uel si bassus octauam infra
        tenuerit: Altus in sola tertia supra concordabit, Basso autem decimam infra occupante, Altus
        tertiam supra, vel eandem infra sonabit. Posset et octauam infra possidere, et cum discantu
        tredecimam sonare.</p>
      <p xml:id="ORNMUS40108">Quinta, Si discantus in octaua supra tenorem locatur: Bassus in tertia
        infra. et altus in tertia, vel sexta supra, aut in quinta infra rite concordat. Cum autem
        bassus eandem infra tetigerit, altus quartam vel sextam supra, aut tertiam infra sonabit. Si
        vero bassus octauam infra sonuerit: Altus tertiam vel quintam supra concorditer iubilabit.
        Bassu autem ad decimam infra cadente, Altus tertiam vel sextam supra, et easdem infra iure
        possidebit.</p>
      <p xml:id="ORNMUS40109">Sexta, Quoties discantus in decima supra tenorem quieuerit: Bassus in
        tertia infra, Et altus in tertia, sexta vel octaua supra locum sibi vendicabit. Deinde si
        bassus in tertia supra reperitur, Altus in tertia infra. aut quinta vel octaua sursum illi
        consonabit. Si autem bassus supra tenorem quintam habuerit: infra enim habere non potest:
        Altus tertiam supra, octauam infra, concordem seruabit. Basso vero ad octauam infra cadente.
        Altus quartam infra, vel tertiam aut quintam supra contingere potest.</p>
      <p xml:id="ORNMUS40110">Septima, discantu supra tenorem duodecimam occupante: bassus in octaua
        infra locetur, Et altus in tertia quinta vel octaua supra. Cum autem bassus tertiam supra
        sonuerit: Altus quintam, Octauam, aut decimam, concorditur iubilabit.</p>
      <p xml:id="ORNMUS40111">Octaua, si discantus supra tenorem in quarta locatus fuerit, bassus
        quintam infra: et altus tertiam infra, vel sextam supra pro sua concordia requirit. Conuerso
        modo (si bassum primo formare tentaueris) cum discantu facere curabis. Si autem quis plures,
        quam quattuor partes conficere voluerit: sumat concordantias infra vel supra, iuxta aliarum
        partium exigentiam, seruatis seruandis. quod arbitrio committimus conditoris.</p>
      <p xml:id="ORNMUS40112">Quibus de causis pause in contrapuncto ponantur. Caput septimum.</p>
      <p xml:id="ORNMUS40113">PAusarum in contrapuncto, pluribus de causis: tolleratur constitutio.
        Primo, remouende difficultatis gratia: dum enim due vel plures cantilene partes ita
        coaptantur: vt alias coaptare difficile sit, pausas ponimus quo ad difficultas illa
        cessauerit.</p>
      <p xml:id="ORNMUS40114">Secundo, propter vitate voces fictas, atque prohibita musice
        interualla.</p>
      <p xml:id="ORNMUS40115">Tertio, propter duas concordantias perfectas distinguere, que se mutuo
        sequi non possunt: nisi vel nota vel pausa interueniat.</p>
      <p xml:id="ORNMUS40116">Quarto, formandarum fugarum gratia. [quid fit fuga. in marg.] Est
        autem fuga vnius et eiusdem clausule in exordio vel quouis alio loco: per diuersas cantilene
        partes successiua distributio. Uel est eiusdem clausule in diuersis cantilene partibus
        repetitio, hoc modo.</p>
      <p xml:id="ORNMUS40117">
        <pb n="[f.Mijr]"/>[Ornithoparchus, f.Mijr; text: DISCANTUS, TENOR, BASSUS]</p>
      <p xml:id="ORNMUS40118">Quinto, pause in contrapuncto respirationis genera admittuntur, Ne ob
        cantilene celeritatem, vel spiritus cantantis deficiat. Uel ex inordinata respiratione
        confusio accidat.</p>
      <p xml:id="ORNMUS40119">Sexto, vt graduum musicalium, in sua perfectione persistentium.
        intrinseca signa atque inditia existant. Modus enim perfectus trium temporum pausa,
        intrinsecus designatur. Tempus perfectum, per duas pausas semibreues, cum nota semibreui
        collocatas. vt supra libro secundo capitulo quinto dictum est.</p>
      <p xml:id="ORNMUS40120">Septimo ob pluralitatem partium cantilene tollerantur pause: Cantilena
        enim pluribus quam quattuor partibus incedente: cantantibus quibusdam: quisdam pausare
        necessum est, Ne vel ex vocum nimia elongatione, vel consonantiarum inconcinna permixtione,
        suauitas obtundatur: et concentus strepere magis quam consonare videatur.</p>
      <p xml:id="ORNMUS40121">De vario canentium ritu ac decem canendi mandatis. Caput. octauum.</p>
      <p xml:id="ORNMUS40122">CUm quisque suo viuat genio: nec eisdem omnes pareant legibus
        nationumque diuersitas, diuersos mores habeat atque ritus, habitu, victu, studio, sermone,
        cantu. [Angli. Galli. Hispani, Itali, Germani in marg.] Hic Angli iubilant, galli cantant:
        Inquit Franchinus: Hispani ploratus promunt: Italorum pars, qui Januensium littora
        inhabitant Caprisare dicuntur, ceteri latrant: Germani vero: quod pudet dicere: vt lupi
        vllulant. Et cum sit melius familiaritatem destruere. quam contra veritatem aliquid temere
        diffinire: Ueritas dicere cogit: quod amor patrie propalare repreheudit. Germania cantores
        plures: musicos paucos nutrit. Nam preter eos: qui in sacellis principum aut sunt, aut
        fuerunt: Paucissimi canendi disciplinam: Cleri gloriam: vere cognoscunt. Magistratus enim:
        quibus hec res commissa est: Cantores secundum vocis asperitatem, non artis peritiam,
        ceremonijs ac iuuentuti preficiunt, deum boatibus mugitibusque placari arbitrantes: qui
        suauitate magis quam stridore: plus affectu quam voce in scripturis legitur gaudere. Nam vbi
        in canticis Solomon, vocem ecclesie in auribus Christi sonare scribit: mox causam: vt quia
        dulcis sit: subiungit. Recte igitur Baptista Mantuanus Neotericus ille Uirgilius in omnem
        turgidum inscium, atque boantem cantorem inuehitur dicens. [Baptista. Mantuanus. Propheta.
        in marg.] Cur tantis delubra bonum mugitibus imples. Tu ne deum tali credis placare tumultu?
        Quem in cymbalis non simpliciter: sed bene sonantibus laudandum propheta precepit.</p>
      <p xml:id="ORNMUS40123">De decem mandatis omni canenti necessarijs.</p>
      <p xml:id="ORNMUS40124">
        <pb n="[f.Mijv]"/>Quum varij varijs in diuina laude abusionibus agitentur: modo indecenter
        corpus mouendo, modo indecoros oris hiatus faciendo, modo vocales mutando, Statui preceptis
        quam breuissimis, cantores quosque: quo minus errent: instituere.</p>
      <p xml:id="ORNMUS40125">Primum, Cupiens quicpiam decantare, pre omnibus tonum ac
        repercussionem eius diligenter animaduertat. Nam qui cantum citra toni cognitionem canit,
        idem facit quod is: qui syllogismum extra modum ac figuram componit.</p>
      <p xml:id="ORNMUS40126">Secundum, scalam sub qua cantus decurrit vigilanter attendat: ne ex
        molli durum, aut ex duro mollem faciat.</p>
      <p xml:id="ORNMUS40127">Tertium, Uocem quisque canentium verbis conformare studeat: Ita vt in
        re lamentabili tristem, Hylari Verso O quam tum potest iucundum concentum promat. Qua in re
        non possum non mirari Saxones, [Saxones clari germanie. populi in marg.] preclarissimos
        germanie populos (quorum presidio educatus et ipse sum, et ad scribendam musicam instigatus)
        quod in mortuorum exequijs preacuto, hylari atque iucundo concentu vtantur. Non alia vt reor
        causa quam quod, vel mortem (vt Ualerius de Cleobi et Bitone fratribus libro quinto scribit)
        sumnum homini bonum esse, [Ualerius. in marg.] vel post corpus animas (vt apud Macrobium
        libro secundo, de Somnio Scipionis est) ad originem dulcedinis musice, id est celum recidere
        credant. [Macrobius in marg.] Quod si ita esset: Ipsos mortis huius terrene strennuos
        contemptores, ac future glorie zelatores esse iudicaremus.</p>
      <p xml:id="ORNMUS40128">Quartum, Mensure pre omnibus teneatur equalitas. Nam sine lege ac
        mensura canere: est deum ipsum offendere, qui omnia numero pondere et mensura bene fecit.
        Quare resipiscant orientales Franci, gentiles mei, Nec vt antea in chorali cantu, notulas
        iam producant iam corripiant, sed ab Herbipolensi nobili ecclesia: [Orientales franci.
        Herbipolensi Praga. in marg.] capite suo: in que optime canitur: canendi exemplum sumant.
        Quod et Pragensi ecclesie non minus foret vtile quam decornm, quoniam et ipsa notas iam
        producit, iam plus equo absumit. Nec hoc inter pretereunda ponamus, quod pietas: quam vita
        functis debemus: exposcit. Quorum vigilie: ita enim vulgo dicuntur, tanta confusione, tanta
        festinantia, tanta illusione (Nescio quis mentes eorum: quibus hec res commissa est: Alastor
        exagitet) persoluuntur, vt nec a voce vox, nec syllaba a syllaba, nec interdum per integrum
        psalmum a versu versus discerni queat. O impietas diris plectenda suplicijs, Talem o
        pastores ijs: quorum beneficio et viuitis et hoc habetis quod estis: per meritis mercedem
        redditis? Talem per ijs: quorum largitonis opem indies postulatis, rogitatis, extorquetis:
        preces funditis? Tali vlulatu, tali strepitu, tali murmure: cui nulla deuotio nulla verborum
        expressio, nulla syllabarum articulatio subest, deum placari creditis? Rixantes canes
        audiret satius summus omnium parens, quam hec vestra murmura, nec lege nec modo prolata.
        Quid depriuatis (bonorum pace dictum sit) orationibus dicam: cum publice: quas pro mortuis
        funditis: tales sint, vt hominibus displiceant, deum: qui imperfecta dona odit: offendant,
        quam vereor, illas, ijs fore peiores. An non creditis, vos olim de villicatione vestra
        reddituros rationem? An non illud Ezechielis tricensimo tertio de manu vestra sanguinem
        eorum requiram: attenditis? Hoc est verbum cunctis: quibus aliorum cura comissa est: iugiter
        ruminandum, Hoc est Platonis ipsius speculum, in quo faciem suam sepius contemplari debent
        pastores, <pb n="[f.Miijr]"/>vt vita, subditis, sanctitatis prebeant exemplum, et fidelibus
        defunctis oratione: prece, cantu pietatis prestent suffragium Iustum enim est, pium est,
        sanctum est pro defunctis orare vt a peccatis soluantur.</p>
      <p xml:id="ORNMUS40129">Quintum, autentorum tonorum cantica, profunde subiugalium acute,
        neutralia vero mediocriter intonentur. Hec enim in profundum. illa in acutum, verum ista in
        vtrunque tendunt.</p>
      <p xml:id="ORNMUS40130">Sextum, mutatio vocalium parum docti cantoris es indicium. At licet
        varij in hoc populi varie peccent: multitudo tamen peccantium non tollit peccatum. Qua in re
        attendant. imprimis franci ne u pro o: vt solent: pronuncient, nuster pro noster dicendo.
        Religiosi quoque campestres censuram non euadunt, dum Aremus pro oremus legunt. Simili
        abusione Renenses omnes a Spyra vsque Confluentiam vrbem, idest vocalem in ei dypthongum
        vertunt, Mareia pro Maria dicentes. [Renenses. Spyra. Confluentia. Uestphali, Saxones,
        Sueui. in marg.] Uestphali, pro a vocali, a et e coniunctim promunt, videlicet Aebs te, pro
        abste. Saxones interiores, ac tota natio Sueuorum e Uocalem per e et i legunt: deius pro
        deus dicentes. Germanie quoque inferioris incole, omnes coniunctim u et e, pro u vocali
        exprimunt. Quos errores licet Germanie lingua persepe requirat: Latina tamen que nihil
        commertij cum nostro vulgari habet maximopere abhorret.</p>
      <p xml:id="ORNMUS40131">Septimum, caueat cantor ne asinino clamore cantum plus equo vel
        incipiat, vel inceptum vocis instabilitate sursum trahat. Non enim clamor, sed amor aures
        demulcet omnipotentis, non strepitus ille labiorum: inquit Erasmus noster: sed ardens animi
        votum: Uelut vox intensissima diuinas ferit aures. Moses nullam edebat vocem et tamen
        audiuit, quid clamas ad me. Sed cur Saxones et qui baltica littora accolunt ijs gaudeant
        clamoribus, causa nulla subest, Nisi quod vel surdum deum habeant. [Inferio. Germani,
        Saxones, Balthici. Coloni. in marg.] Uel (quia in austro celos conscendit) ipsum et boreales
        et australes ob distantiam equaliter audire non posse autumant.</p>
      <p xml:id="ORNMUS40132">Octauum, differentiam festi a festo, quisque canentium: discernat, Ne
        simplici feria, velut summa, vel solenniset, vel torpeat omnino.</p>
      <p xml:id="ORNMUS40133">Nonum, indecens oris hyatus, atque indecorus corporis motus, cantorem
        declarat insanum.</p>
      <p xml:id="ORNMUS40134">Decimum, super omnia deo studeat placere cantor, non hominibus. Inter
        omnes etenim homines: Inquit Guido: fatui sunt cantores: quibus querenda deuotio
        contemnitur, vitanda lasciuia queritur, quoniam id quod canunt: ad homines: non ad deum
        ordinant, Humanam illam gloriolam querunt, vt eternam amittant, hominibus placere conantur,
        vt deo displiceant: [Guido in marg.] Alijs deuotionem: qua ipsi carent, ingerunt. Creature
        fauorem laudemque et venantur et ambiunt: Creatoris autem contemnunt. Cui debetur honor Cui
        reuerentia: cui famulatus. Cui me, meaque omnia deuoueo, cui psallam quam diu fuero. Ipse
        enim a terra suscitauit inopem et de stercore erexit pauperem. Benedictum igitur sit nomen
        eius gloriosissimum in secula seculorum. AMEN.</p>
      <p xml:id="ORNMUS40135">Finis huius operis.</p>
      <p xml:id="ORNMUS40136">
        <pb n="[f.Miijv]"/>Peroratio ac libri Conclusio.</p>
      <p xml:id="ORNMUS40137">HAs nostra musicalium Theorematum elucubrationes, aliquot iam annis:
        non arrogantie causa, vt quidam Zoili ganniunt, sed vt dormitantibus alijs, ipse iuuentuti
        germanice prodessem: exquisitas, et iam tandem in formam libri redactas, Typographieque
        oblatas, Studiosi lectores amicis oculis inspicere dignentur. Uerum si styli humilitas, et
        verborum simplicitas quem offenderint. Uelim materie in qua versamur, et pueris, quibus
        scribimus, id attribuat. Non deerunt scio qui laborem hunc nostrum, canino dente lacerabunt,
        a tergo ferient, priusquam legant dispicientes: et antequam intelligant annihilantes. Qui et
        videri quam esse musici malunt, non autoribus, non preceptis, non rationibus, obtemperantes:
        Sed quicquid cerebroso ac fantastico ipsorum capiti placuerit, id licitum, id artificiale,
        id musicum affirmant. Quibus aurem ne detis oro. [Antistenes in marg.] Malis enim
        displicere: laus est. Immo: vt antistenis philosophi vtar sententia: Superioris persone est
        detractionem pati, inferioris facere. Et cum potior sit vnius sapientis laus quam decem
        stultorum, non detrahentium pluralitatem, sed qualitatem considerate, Attendentes quam
        facile sit garrulas istas picas conuincere, et quasi pulices inter vngues comprimere. Neque
        ijs quibus ars odio est auscultate, Quia quod ipsi ob ingenij hebetudinem (frustra enim
        asino lyra canitur) assequi non possunt: Hoc alijs et disuadent et interdicunt. Sed barbatum
        me, quam manum ferule subduximus credite magistrum dicere, fides enim prestanda est peritis
        in arte, inquit maiestas imperialis. [Iustianus in marg.] Sint itaque Candidissimi lectores,
        quos Ornitoparchiana reficit diligentia: ijs paucis contenti: quam primum enim respirauero
        maiora videbunt.</p>
      <p xml:id="ORNMUS40138">Tetrastichon authoris ad Librum.</p>
      <p xml:id="ORNMUS40139">I liber: et summi laudes diffunde tonantis, <lb/>Nec timeas lingue
        subdola verba male. <br/>I: tua te pietas: cultus non ipse probabit, <lb/>Ergo age non
        cultu: sed pietate place.</p>
      <p xml:id="ORNMUS40140">Libellus ad Lectorem.</p>
      <p xml:id="ORNMUS40141">Sum pietate liber: tenues modo missus in auras <br/>Defero Arionios:
        sub breuitate modos <lb/>Pieridum cantus: celi quis numina, manes, <br/>Placari tellus:
        pontus: et astra queunt. <lb/>Pauperibus pregnans ego sum: medicina: salusque <br/>Diuitibus
        splendor: pontificumque decus. <lb/>Icta dionaeis consolor pectora flammis, <br/>Me sine nil
        phebus: nilque Minerua potest. <lb/>
        <pb n="[f.Mivr]"/>Martia castricolas: tremulo dum tympana bombo <br/>Instrepitant: plausum
        concito ad arma viros. <lb/>Quique graues gestant: animorum pondera: curas <br/>Ad me
        confugiant: mite leuamen ero. <lb/>Seria magnanimis: solatia presto iocosis, <br/>Integra:
        nunc fletus ingero: nunc adimo. <lb/>Munus et hoc mihi: cuique suas ancillor ad arteis
        <br/>Me legat hinc vates: nauita: pastor, eques. <lb/>Quo me quisque vocat cursim sequor:
        ipse parentis <br/>Sic docuit chari: non sine laude labos.</p>
      <p xml:id="ORNMUS40142">Henrici Cotheri Brunopolitani Artium magistri, ad Andream
        Ornitoparchum Argutissimum artis modulatorie professorem, Epigramma</p>
      <p xml:id="ORNMUS40143">Dij tibi nestoreos vitam dent ducere in annos <lb/>Grata iuuentuti,
        qui modo dona dabas. <br/>Musica enim ingenio nunc diuulgatur in omnes <lb/>(Laus superis)
        homines: Ornitoparche tuo.</p>
      <p xml:id="ORNMUS40144">Tetrastichon Auctoris in inuidum.</p>
      <p xml:id="ORNMUS40145">I patriam petito: superum tibi vita negatur. <br/>Inuide tartareis:
        bestia nata locis. <lb/>Tu licet inuideas: mens malesana repugnet, <br/>Phama manet doctos,
        nil speciosa minus.</p>
      <p xml:id="ORNMUS40146">Excussum est hoc opus, ab ipso authore denuo castigatum,
        recognitumque: Lipsie in edibus Ualentini Schumanni, calcographi solertissimi: Mense
        Novembri: Anni virginei partus decimi septimi supra sesquimillesimum. Leone decimo Pontifex
        Maximus ac Maximiliano inuictissimo imperatore orbi terrarum presidentibus.</p>
      <p xml:id="ORNMUS40147">[Ornitoparchus, Musice Actiue Micrologus, f.Mivr]</p>
    </body>
  </text>
</TEI>

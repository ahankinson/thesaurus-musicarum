<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>Institutiones musicae, seu excerpta ex eiusdem libro, de artibus ac disciplinis
          liberalium litterarum</title>
        <title type="abbrev">CASIM</title>
        <author>Cassiodorus, Aurelius</author>
        <date notBefore="500" notAfter="799">6th-8th</date>
      </titleStmt>
      <editionStmt>Thesaurus Musicarum Latinarum <respStmt>
          <resp>E</resp>
          <persName>Stephen E. Hayes</persName>
        </respStmt>
        <respStmt>
          <resp>C</resp>
          <persName>Peter M. Lefferts</persName>
        </respStmt>
        <respStmt>
          <resp>C</resp>
          <persName>Bradley Jon Tucker</persName>
        </respStmt>
        <respStmt>
          <resp>A</resp>
          <persName>Thomas J. Mathiesen</persName>
        </respStmt>
        <date>1993</date></editionStmt>
      <sourceDesc>
        <bibl type="edition">
          <emph>Patrologia cursus completus, series latina</emph>, ed. J. P. Migne, 221 vols.
          (Paris: Garnier, 1844-1904), 70:1208â€“12. </bibl>
        <bibl type="work">
          <title>Flavius Magnus Aurelius Cassiodorus: Institutiones</title>
          <idno type="LML">CASSIOD. inst.</idno>
        </bibl>
        <listWit>
          <witness>
            <idno type="RISM">B-Br 10078/95, 81-82v (Extraits)</idno>
          </witness>
          <witness>
            <idno type="RISM">CH-SGs 270, 39-45 (Extraits)</idno>
          </witness>
          <witness>
            <idno type="RISM">E-Bac Ripoll 42, 70 (Extraits)</idno>
          </witness>
          <witness>
            <idno type="RISM">F-CHRm 130, 29v-31 (Extraits)</idno>
          </witness>
          <witness>
            <idno type="RISM">F-Pn Lat. 7211, 17r-v, 17v (Extraits)</idno>
          </witness>
          <witness>
            <idno type="RISM">F-Pn Lat. 8500, 39v-41 (Extraits)</idno>
          </witness>
          <witness>
            <idno type="RISM">GB-Lbl Royal 15.A.XXXIII, 239v (Extraits)</idno>
          </witness>
          <witness>
            <idno type="RISM">GB-Obac 173A, 79r-v (Extraits)</idno>
          </witness>
          <witness>
            <idno type="RISM">I-Fn Conv. Soppr. F. III. 565, 31 (Extraits)</idno>
          </witness>
          <witness>
            <idno type="RISM">I-Fr 652, 34 (Extraits)</idno>
          </witness>
          <witness>
            <idno type="RISM">I-MC 318, 43-46, 47-48, 55, 55-56 (Extraits)</idno>
          </witness>
          <witness>
            <idno type="RISM">I-PCsa 65, 262rv (Extraits)</idno>
          </witness>
          <witness>
            <idno type="RISM">I-PESo 1336, 28v-29v (Extraits)</idno>
          </witness>
          <witness>
            <idno type="RISM">I-Rv B 81, 91, 94r-v (Extraits)</idno>
          </witness>
          <witness>
            <idno type="RISM">I-Vnm Lat. Z. 497 (1811), 148r-v, 155v-156 (Extraits)</idno>
          </witness>
          <witness>
            <idno type="RISM">PL-Kj 1861, 6v-8 (Extraits)</idno>
          </witness>
          <witness>
            <idno type="RISM">US-MAL Ms. Ludwig XII 1, 74-79 (Extraits)</idno>
          </witness>
        </listWit>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="CASIM0001">
        <pb n="[1208]"/>Caput quintum.</p>
      <p xml:id="CASIM0002">De musica.</p>
      <p xml:id="CASIM0003">Gaudentius quidam, de musica scribens, Pythagoram dicit hujus rei invenisse
        primordia ex malleorum sonitu et chordarum extensione percussa. Quam amicus noster vir
        disertissimus Mutianus transtulit in Latinum, ut ingenium ejus assumpti operis qualitas
        indicaret. Clemens vero Alexandrinus presbyter in libro quem contra paganos edidit, musicam
        ex musis dicit sumpsisse principium; musasque ipsas, qua de causa inventae fuerint,
        diligenter exponit. Quae musae ipsae appellatae sunt [apo tou masenein], id est a quaerendo,
        quod per ipsas, sicut antiqui voluerunt, vis carminum et vocis modulatio quaereretur.
        Invenimus etiam Censorinum, qui ad Q. Cerellium scripsit de natali ejus die, ubi de musica
        disciplina, vel de alia parte mathesis non negligenda disseruit: quoniam non inutiliter
        legitur, ut res ipsae penetrabilius animo frequenti meditatione condantur.</p>
      <p xml:id="CASIM0004">Musica ergo disciplina per omnes actus vitae nostrae <pb n="[1209]"/>hac
        ratione [ed., a creatione] diffunditur. Primum si Creatoris mandata faciamus, et puris
        mentibus statutis ab eo regulis serviamus. Quidquid enim loquimur, vel intrinsecus venarum
        pulsibus commovemur, per musicos rhythmos harmoniae virtutibus probatur esse sociatum.
        Musica quippe est scientia bene modulandi; quod si nos bona conversatione tractemus, tali
        disciplinae probamur semper esse sociati; quando vero iniquitates gerimus, musicam non
        habemus. Coelum quoque et terram, vel omnia quae in eis dispensatione superna peraguntur,
        non sunt sine musica disciplina, cum Pythagoras hunc mundum per musicam conditum et
        gubernari posse testetur.</p>
      <p xml:id="CASIM0005">In ipsa quoque religione valde permixta est, ut Decalogi decachordus,
        tinnitus citharae, tympana, 587 organi melodia, cymbalorum sonus; ipsum quoque Psalterium ad
        instar instrumenti musici nominatum esse non dubium est, eo quod in ipso contineatur
        coelestium virtutum suavis nimis et grata modulatio.</p>
      <p xml:id="CASIM0006">Nunc de musicae partibus, sicut est a majoribus traditum, disseramus. Musica
        est disciplina vel scientia quae de numeris loquitur, qui ad aliquid sunt his qui
        inveniuntur in sonis; ut duplum, triplum, quadruplum, et his similia, quae dicuntur ad
        aliquid.</p>
      <p xml:id="CASIM0007">Musicae partes sunt tres, nam vel est illa</p>
      <p xml:id="CASIM0008">Harmonica,</p>
      <p xml:id="CASIM0009">Rhythmica,</p>
      <p xml:id="CASIM0010">Metrica.</p>
      <p xml:id="CASIM0011">Harmonica scientia est musica quae discernit in sonis acutum et grave.</p>
      <p xml:id="CASIM0012">Rhythmica est quae requirit in concursione verborum, utrum bene sonus, an
        male cohaereat.</p>
      <p xml:id="CASIM0013">Metrica est quae mensuras diversorum metrorum probabili ratione cognoscit;
        ut, verbi gratia, heroicum, iambicum, elegiacum et caetera.</p>
      <p xml:id="CASIM0014">Instrumentorum musicorum genera sunt tria:</p>
      <p xml:id="CASIM0015">Percussionale,</p>
      <p xml:id="CASIM0016">Tensibile,</p>
      <p xml:id="CASIM0017">Inflatile.</p>
      <p xml:id="CASIM0018">Percussionalia, ut sunt acitabula aenea et argentea, vel alia quae metallico
        rigore percussa, reddunt cum suavitate tinnitum.</p>
      <p xml:id="CASIM0019">Tensibilia sunt chordarum fila, sub arte religata, quae amodo plectro
        percussa mulcent aurium delectabiliter sensum: in quibus sunt species cithararum
        diversarum.</p>
      <p xml:id="CASIM0020">Inflatilia sunt quae spiritu reflante completa, in sonum vocis animantur, ut
        sunt tubae, calami, organa, panduria, et caetera hujusmodi.</p>
      <p xml:id="CASIM0021">Restat nunc ut de symphoniis dicere debeamus. Symphonia est temperamentum
        sonitus gravis ad acutum, vel acuti ad gravem, modulamen efficiens, sive in voce, sive in
        percussione, sive in flatu.</p>
      <p xml:id="CASIM0022">Symphoniae sunt sex:</p>
      <p xml:id="CASIM0023">Prima, diatessaron,</p>
      <p xml:id="CASIM0024">Secunda, diapente,</p>
      <p xml:id="CASIM0025">Tertia, diapason,</p>
      <p xml:id="CASIM0026">Quarta, diapason simul et diatessaron,</p>
      <p xml:id="CASIM0027">
        <pb n="[1210]"/>Quinta, diapason simul et diapente,</p>
      <p xml:id="CASIM0028">Sexta, disdiapason.</p>
      <p xml:id="CASIM0029">Diatessaron symphonia est quae constat ex ratione epitrita, et fit ex
        sonitibus quatuor, unde nomen accepit.</p>
      <p xml:id="CASIM0030">Diapente symphonia est quae constat ex ratione hemiolia, et fit ex sonitibus
        quinque, unde etiam nomen accepit.</p>
      <p xml:id="CASIM0031">Tertia, diapason, symphonia est, quae etiam diocto dicitur, constat ex
        ratione diplasia, hoc est dupla; fit autem per sonitus octo, unde nomen accepit, sive
        diocto, sive diapason: quia apud veteres citharae ex octo chordis constabant. Diapason ergo
        dicta est, quasi ex omnibus sonitibus constans.</p>
      <p xml:id="CASIM0032">Quarta, diapason simul et diatessaron, symphonia est quae constat ex ratione
        quam habet 24 numerus ad 8 numerum; fit autem ex sonitibus undecim.</p>
      <p xml:id="CASIM0033">Quinta, diapason, simul et diapente, symphonia est quae constat ex ratione
        triplasia; fit autem per sonitus duodecim.</p>
      <p xml:id="CASIM0034">Sexta, disdiapason, id est dupla diapason, symphonia est quae constat ex
        ratione tetraplasia; fit autem per sonitus quindecim.</p>
      <p xml:id="CASIM0035">Tonus est totius constitutionis harmonicae differentia et quantitas, quae in
        vocis accentu sive tenore consistit.</p>
      <p xml:id="CASIM0036">Toni sunt quindecim:</p>
      <p xml:id="CASIM0037">Hypodorius,</p>
      <p xml:id="CASIM0038">Hypojastius,</p>
      <p xml:id="CASIM0039">Hypophrygius,</p>
      <p xml:id="CASIM0040">Hypoaeolius,</p>
      <p xml:id="CASIM0041">Hypolydius,</p>
      <p xml:id="CASIM0042">Doricus,</p>
      <p xml:id="CASIM0043">Jastius,</p>
      <p xml:id="CASIM0044">Phrygius,</p>
      <p xml:id="CASIM0045">AEolius,</p>
      <p xml:id="CASIM0046">Lydius,</p>
      <p xml:id="CASIM0047">Hyperdorius,</p>
      <p xml:id="CASIM0048">Hyberjastius,</p>
      <p xml:id="CASIM0049">Hyperphrygius,</p>
      <p xml:id="CASIM0050">Hyperaeolius,</p>
      <p xml:id="CASIM0051">Hyperlydius,</p>
      <p xml:id="CASIM0052">1. Hypodorius tonus est omnium gravissime sonans, propter quod et inferior
        nuncupatur.</p>
      <p xml:id="CASIM0053">2. Hypojastius autem, hypodorium hemitonio praecedens.</p>
      <p xml:id="CASIM0054">3. Hypophrygius est hypojastium hemitonio, hypodorium tono praecedens.</p>
      <p xml:id="CASIM0055">4. Hypoaeolius est hypophrygium hemitonio, hypojastium tono, hypodorium tono
        semis praecedens.</p>
      <p xml:id="CASIM0056">5. Hypolydius est hypoaeolium hemitonio, hypophrygium tono, hypojastium tono
        semis, hypodorium ditono praecedens.</p>
      <p xml:id="CASIM0057">6. Dorius est hypolydium hemitonio, hypoaeolium tono, hypophrygium tono
        semis, hypojastium ditono, hypodorium duobus semis tonis, hoc est, diatessaron symphonia
        praecedens.</p>
      <p xml:id="CASIM0058">7. Jastius est dorium hemitonio, hypolydium tono, hypoaeolium tono semis,
        hypophrygium ditono, hypojastium <pb n="[1211]"/>duobus semis, hoc est diatessaron
        symphonia, hypodorium tribus tonis praecedens.</p>
      <p xml:id="CASIM0059">8. Phrygius est jastium hemitonio, dorium tono, hypolydium tono semis,
        hypoaeolium ditono, hypophrygium duobus semis tonis, hoc est diatessaron symphonia;
        hypojastium tribus tonis, hypodorium tribus semis tonos hoc est diapente, symphonia
        praecedens.</p>
      <p xml:id="CASIM0060">9. AEolius phrygium hemitonio, jastium tono, dorium tono semis, hypolydium
        duobus semis, hoc est diatessaron symphonia; hypophrygium tribus tonis, hypojastium tribus
        semis, hoc est diapente symphonia; hypodorium quatuor tonis praecedens.</p>
      <p xml:id="CASIM0061">10. Lydius est aeolium hemitonio, phrygium tono, jastium tono semis, dorium
        duobus tonis, hypolydium duobus semis tonis, hoc est, diatessaron symphonia: hypoaeolium
        tribus tonis, hypophrygium 588 tribus semis tonis, hoc est diapente symphonia; hypojastium
        quatuor tonis, hypodorium quatuor semis tonis praecedens.</p>
      <p xml:id="CASIM0062">11. Hyperdorius et lydium hemitonio, aeolium tono, phrygium tono semis,
        jastium duobus tonis, dorium duobus semis, hoc est diatessaron symphonia: hypolydium tribus
        tonis, hypoaeolium tribus semis tonis, hoc est diapente symphonia; hypophrygium quatuor
        tonis, hypojastium quatuor semis, hypodorium quinque.</p>
      <p xml:id="CASIM0063">12. Hyperjastius, est hyperdorium hemitonio, lydium tono, aeolium tono
        semis, phrygium duobus tonis, jastium duobus semis tonis, hoc est diatessaron symphonia;
        dorium tribus tonis, hypolydium tribus semis tonis, hoc est diapente symphonia; hypoaeolium
        quatuor tonis, hypophrygium quatuor semis, hypojastium quinque tonis, hypodorium quinque
        semis.</p>
      <p xml:id="CASIM0064">13. Hyperphrygius est hyperjastium hemitonio, hyperdorium tono, lydium tono
        semis, aeolium duobus, phrygium duobus semis, hoc est diatessaron symphonia; jastium tribus
        tonis, dorium tribus semis, hoc est diapente symphonia; hypolydium quatuor tonis,
        hypoaeolium quatuor semis, hypophrygium quinque, hypojastium quinque semis, hypodorium sex,
        hoc est, diapason symphonia praecedens.</p>
      <p xml:id="CASIM0065">14. Hyperaeolius est hyperphrygium hemitonio, hyperjastium tono, hyperdorium
        tono semis, lydium duobus tonis, AEolium duobus semis, hoc est diatessaron symphonia;
        phrygium tribus tonis, jastium tribus semis tonis, hoc est diapente symphonia; dorium
        quatuor tonis, hypolydium quatuor semis, hypoaeolium quinque tonis, hypophrygium quinque
        semis, hypojastium sex tonis, hoc est diapason symphonia: hypodorium sex semis tonis.</p>
      <p xml:id="CASIM0066">15. Hyperlydius est novissimus et acutissimus omnium, hyperaeolium
        hemitonio, hyperphrygium tono, hyperjastium duobus tonis, hyperdorium duobus semis tonis,
        hoc est diatessaron symphonia; aeolium tribus tonis, phrygium tribus semis tonis, hoc est
        diapente symphonia; jastium quatuor tonis, dorium quatuor semis, hypolydium quinque,
        hypoaeolium quinque semis tonis, hypophrygium sex tonis, <pb n="[1212]"/>hoc est diapason
        symphonia; hypojastium sex semis tonis, hypodorium septem tonis. Unde claret quoniam
        hyperlydius tonus omnium acutissimus, septem tonis praecedit hypodorium omnium gravissimum:
        in quibus, ut Varro meminit, tantae utilitatis virtus ostensa est, ut excitatos [mss., ut
        excitaret] animos sedaret, ipsas quoque bestias, nec non et serpentes, volucres atque
        delphinas ad auditum suae modulationis attraheret.</p>
      <p xml:id="CASIM0067">Nam ut Orphei lyram, Sirenarum cantus, tanquam fabulosa taceamus: quid de
        David dicimus, qui ab spiritu immundo Saulem disciplina saluberrimae modulationis eripuit,
        novoque modo per auditum sanitatem contulit regi, quam medici non poterant herbarum
        potestatibus operari (I Regum xvi, 23)? Asclepiades quoque melicus, majorem attestatione
        doctissimus, phreneticum quemdam per symphoniam naturae suae reddidisse memoratur. Multa
        sunt autem in aegris hominibus per hanc disciplinam facta miracula. Coelum ipsum, sicut
        supra memoravimus, dicitur sub harmoniae dulcedine revolvi. Et ut breviter cuncta
        complectar, quidquid in supernis sive terrenis rebus convenienter secundum auctoris sui
        dispositionem geritur, ab hac disciplina non refertur exceptum.</p>
      <p xml:id="CASIM0068">Gratissima ergo nimis utilisque cognitio, quae et sensum nostrum ad superna
        erigit, et aures modulatione permulcet; quam apud Graecos Alypius, Euclides, Ptolomaeus, et
        caeteri probabili institutione [mss., instructione] docuerunt. Apud Latinos autem vir
        magnificus Albinus librum de hac re compendiosa brevitate conscripsit; quem in bibliotheca
        Romae nos habuisse, atque studiose legisse retinemus. Qui si forte gentili incursione
        sublatus est, habetis hic Gaudentium Mutiani Latinum; quem si sollicita intentione
        relegitis, hujus scientiae vobis atria patefacit. Fertur etiam Latino sermone et Apuleium
        Madaurensem instituta hujus operis effecisse.</p>
      <p xml:id="CASIM0069">Scripsit etiam et Pater Augustinus de musica sex libros, in quibus humanam
        vocem, rhythmicos sonos et harmoniam modulabilem in longis syllabis atque brevibus
        naturaliter habere monstravit. Censorinus quoque de accentibus voci nostrae adnecessariis
        subtiliter disputavit, pertinere dicens ad musicam disciplinam; quem vobis inter caeteros
        transcriptum reliqui.</p>
    </body>
  </text>
</TEI>
<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>[Breviarium de musica] and [Versus monocordi]</title>
        <title type="abbrev">OLIBREV</title>
        <author><persName>Oliva de Ripoll</persName></author>

      </titleStmt>
      <editionStmt>
        <edition>Thesaurus Musicarum Latinarum</edition>
        <respStmt>
          <resp>Editor</resp>
          <persName>Peter Slemon</persName>
        </respStmt>
        <respStmt>
          <resp>Corrector</resp>
          <persName>Phil Kurasz</persName>
        </respStmt>
        <respStmt>
          <resp>Advisor</resp>
          <persName>Thomas J. Mathiesen</persName>
        </respStmt>
      </editionStmt>
      <publicationStmt>
        <publisher>Thesaurus Musicarum Latinarum</publisher>
        <date when="2004">2004</date>
        <availability>
          <p>Distributed for scholarly use.</p>
        </availability>
      </publicationStmt>
      <sourceDesc>
        <bibl type="edition"> Karl-Werner Gümpel, "Das Breviarium de musica und Versus monocordi des
          Mönchs Oliba von Ripoll," in <emph>Quellen und Studien zur Musiktheorie des
            Mittelalters</emph>, vol. 3, ed. Michael Bernhard, Bayerische Akademie der
          Wissenschaften, Veröffentlichungen der Musikhistorischen Kommission, Band 15 (München:
          Bayerische Akademie der Wissenschaften; C. H. Beck, 2001), 110–19. As a work, this
          treatise is in the public domain. As a raw transcription, this file is free of copyright
          and may be reproduced and distributed freely. </bibl>
        <bibl type="work">
          <title>Oliva: Breviarium de musica</title>
          <idno type="LML">OLIVA</idno>
        </bibl>
        <listWit>
          <witness>
            <idno type="RISM">E-Bac Ripoll 42, 1v-4</idno>
          </witness>
        </listWit>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="OLIBREV0001">
        <pb n="[110]"/>Breviarium de musica</p>
      <p xml:id="OLIBREV0002">(Barcelona, Arxiu de la Corona d'Aragó: Ms. Ripoll 42, fol. 1v-4r)</p>
      <p xml:id="OLIBREV0003">[1v in marg.] Cum multimode curiositatis instantissima studia
        feruentissimum tui animum discendique cupidum ad quodque scibile sollicitarent artemque
        musicam precipue, quia iam de ceteris aliqua noueras, impacientissima cupiditate
        desiderares, a nobis tandem totius beneficientie gratia obsequendo, quod te eam pro
        facultate noticiae doceremus, si librorum copia suppeteret, obtinuisti. Cum autem nec
        libros, quos ab amico tuo quodam sperabas qui tibi non dederat, inuenisses et ex his, quae
        uoluntati tuae maxime inerant, quid aliud faceres non haberes: cum iam nuncios per uicina
        caenobia petendorum librorum causa delegasses, mensurandi monocordi regularis racionem
        affectione preocupatoria poposcisti. Quod cum non oportere facere respondissemus, quoniam a
        Boetio, in omni disciplinarum genere prudentissimo artis huius scriptore, post
        perfectissimam a ueteribus philosophis translationem plene ac euidentissime describeretur,
        tu quidem uehementius, ut id tibi fieret, incubueras, obsecrando etiam, si qua tui erga nos
        beneficia quandoque profecerant, debitum retributionis nullo modo negaretur precendenti
        famulicio gratissime largitionis. Qua ex causa, ne beneficiorum tuorum pronique in nos
        famulandi habitus immemores uideremur, ex repetite memoriae promptuariis, ambigentes <pb
          n="[111]"/>tamen, utrum impacientie tue sufficere possemus an eorum partem, quae in
        musicis BOETII continentur attingere, aggressi sumus. Quorum rationem, quantulacumque sit,
        solo tamen tui amore susceptam, non efficatiae confidentia, familiariter nulli alii
        publicandam tibi soli afferimus. Sed si quid in ea commissum fuerit, cum plenariam
        facultatem cognoueris, non adeo redarguendum in minus perfectis repetite memoriae
        arbitraberis. Cuius in presentiarum haec summa est.</p>
      <p xml:id="OLIBREV0004">Cum omnis musice ratio tribus in generibus uersetur, DIATONICUM
        scilicet, CROMATICUM et ENARMONIUM, regularis monocordi diuisio secundum prefata genera
        omnimodo uidetur triformiter uariari. Cuius quidem rationem primum DIATONICUM, quia et
        comuni musicae familiariter seruit, per quinque tetracordorum uariationes expediat. Quorum
        nominum interpretationisque ratio sic habetur: Jpatón ab ípatis, idest grauibus. Mesón a
        mesis, idest mediis. Sinemenón a sinémenis, idest coniunctis. Diezeugmenón a diezéugmenis,
        idest disiunctis. Yperboleon ab yperboleis, idest excellentibus. Predictorum uero duorum,
        sinemenón ac diezeugmenón, alterum a coniunctis, alterum a disiunctis ideo dicitur, quoniam
        sinemenon duobus tonis emensis ad mesen semitonio coniungitur, diezeugmenon uero tono
        seiunctum a mese duobus tonis ac semitonio diatesseron simphonie debitam seruitutem
        expendit.</p>
      <p xml:id="OLIBREV0005">Sed quoniam unius cordae in plures uoces, quas cordas dicimus,
        facienda est sectio, ipsarum cordarum, quae a Boecio tradita sunt, nomina adscribenda
        uidentur, quae per bis / [2r in marg.] diapason consonantiam difuse unicuique octo troporum,
        in quibus totius musice abundantia continetur, plenam sui corporis substantiam profitentur.
        Quarum nomina haec sunt: PROSLAMBANOMENOS, YPATE IPATON, PERYPATE IPATON, LYCANOS <pb
          n="[112]"/>YPATON, YPATE MESON, PERYPATE MESON, LYCANOS MESON, MESE, TRITE SINEMENON,
        PARANETE SINEMENON, NETE SINEMENON, PARAMESE, TRITE DIEZEUGMENON, PARANETE DIEZEUGMENON,
        NETE DIEZEUGMENON, TRITE YPERBOLEON, PARANETE YPERBOLEON, NETE YPERBOLEON. Quo enim modo,
        siue tonis siue semitoniis, a se prescriptarum cordarum spacia discrepent, subiecta
        descriptione clarebit.</p>
      <p xml:id="OLIBREV0006">[Oliva, Breviarium, 112; text: proslambanomenos, ypate ipaton,
        perypate ipaton, lycanos ypaton, ypate meson, perypate meson, lycanos meson, mese, trite
        sinemenon, paranete sinemenon, nete sinemenon, paramese, trite diezeugmenon, paranete
        diezeugmenon, nete diezeugmenon, trite yperboleon, paranete yperboleon, nete yperboleon,
        bisdiapason, diapason, diatesseron, diapente, tonus, semitonium] <figure>
          <graphic url="/images/OLIBREV_01GF.gif"/>
        </figure></p>
      <p xml:id="OLIBREV0007">Quoniam preposita disposicione cordarum differentie patuerunt, nunc ad
        propositae diuisionis rationem sequentia conuertamus. Primum igitur omnium totius monocordi
        diuisio in duo equa sumitur. Eodemque modo unaqueque medietatis pars in duo iterum equalia
        separatur. Que quidem partes iam quattuor cognoscuntur: Proslambanomenos. Licanos ipaton.
        Mese. Nete yperboleon. A proslambanomenos enim ad licanos ypaton diatesseron consonantia
        continetur. A licanos uero ypaton ad <pb n="[113]"/>mesen diapente simphonia concordat. Quae
        quidem mesé ad nete iperboleon diapason.</p>
      <p xml:id="OLIBREV0008">Sed ne simphonias proponamus, antequam de ratione earum quicquam / [2v
        in marg.] tractemus, dicendum uidetur, quot sint quáue mensura constent. Sunt enim tres,
        quibus quarta additur. Duae simplices, due uero composite: Diatesseron et diapente, diapason
        ac bis diapason. Diatesseron et diapente simplices. Diapason ac bis diapason composite. Quae
        quidem ideo composite, quia priorum compositione iunguntur. Constat enim diapason diapente
        ac diatesseron. Bis diapason uero quibus constet, ipsa nominis interpretatione cognoscitur.
        Diatesseron enim, quam simplicem diximus, quia prior erat et aliis simphoniis nullo modo
        componebatur, constat tantum duobus tonis ac semitonio. Diapente uero, in qua eadem huius
        rei ratio consideratur, tribus tonis ac semitonio compaginatur. Tonum autem esse noueris,
        quod sesquioctaua proportione colligitur. Semitonium uero, quod non pleni toni mensuram
        attingit.</p>
      <p xml:id="OLIBREV0009">Quapropter, quoniam consonanciarum, toni ac semitonii ratio patuit,
        diuisio spacii, quod est a mese ad proslambanomenos, hac dimensione probetur: A mese enim
        usque ad terminum ultimum in octo partes fiat diuisio harumque octaua mese superponatur.
        Signeturque corda licanos meson sesquioctaua proportione collecta. Eodemque modo a licanos
        meson collecta superponatur octaua describaturque peripate meson. Collectis igitur duobus
        tonis a mese, solum superest semitonium ad diatesseron constituendam, quod hoc modo
        proueniet: A mese enim uersum spacium triparciatur terciaque pars superaddatur. Quo facto
        facillime semitonium pernotabitur diceturque determinatio illius ypate meson. Preterea ab
        ypate meson simili modo ad diatesseron constituendam duo toni hac semitonium usque in ypate
        ypaton constituuntur, a qua proslambanomenos tono distabit, quae cum prefatis duobus tonis
        ac semitonio diapente consonantiam reddit.</p>
      <p xml:id="OLIBREV0010">Hac igitur ratione totius diapason corpore proporcionaliter emenso,
        nete iperboleon spacium ad mesen legitime dimensionis censura requirat. A nete igitur
        yperboleon ad nete diezeugmenon supradicta ratione octauarum parcium superadiectione
        tercieque eius partis spacii, a quo <pb n="[114]"/>octauarum collectio fieri ceperat,
        diatesseron simphonia succrescat. A qua quidem nete diezeugmenon duo toni ac semitonium
        predicta ratione collecti usque in paramesen constituantur, inter paramesen ac mesen tono
        more solito interueniente. Quibus hoc modo ordinatis diapente simphoniam consonare uidebis,
        quae cum diatesseron sequente duple proportionis quae est diapason uniuersitatem adimplet,
        quae inter mesen et nete yperboleon uera ratione colligitur.</p>
      <p xml:id="OLIBREV0011">Sed quoniam quinque tetracordorum genera proposuimus, quattuor quidem
        suo ordine locis propriis collocantes, quintum quod superest, qua censura proueniat,
        aperiamus. Diximus superius a nete yperboleon ad mesen diapason consistere simphoniam, in
        qua quidem illud inherat tetracordum, quod a nete yperboleon incipiens in nete diezeugmenon
        usque descendit. A qua quidem nete diezeugmenon / [3r in marg.] toni ratio procedat, nete
        sinemenon suo loco constituens. A qua in trite sinemenon duorum tonorum ratio continuetur.
        Jnter hanc igitur et mesen spacium, quod relinquitur, sinemenon semitonium quadam suauitate
        decantat, ad mesen coniunctum faciens tetracordum.</p>
      <p xml:id="OLIBREV0012">Hac igitur ratione mensure totius diatonici generis corpus existit,
        per quod quidem relicorum duorum generum, crhomatici scilicet hac enarmonii, quodammodo
        poterit dimensionis ratio declarari. Quam quidem hoc modo constat haberi: Jn diatonico
        igitur genere a nete yperboleon in nete diezeugmenon tetracordum diatesseron efficiens
        duorum tonorum ac semitonii mensura constabat. Jn cromate uero continui unius triemitonii ac
        duorum semitoniorum legitima spacia continentur. Quae qua dimensionis ratione inueniantur,
        hoc modo patebit: Ad tria enim semitonia colligenda a nete yperboleon ex utraque parte
        duorum tonorum mensura legitima componatur. Ex ea autem parte, qua tonus exterior
        terminatur, tercia pars eius spacii quasi ad diatesseron consonantiam constituendam prefatis
        tonis duobus superponatur sicque unius toni ac semitonii continuatio, quod triemitonium
        dicitur, facillime inuenitur. <pb n="[115]"/>Hoc etiam in ceteris pernotando, quatenus sicut
        in diatonico generae unumquodque tetracordum duobus tonis ac semitonio texitur, ita in
        crhomate semper triemitoniorum continuatio ac duorum semitoniorum diuisa spacia collocentur.
        De quibus quidem semitoniis post triemitonium constituendis hec certae dimensionis ratio
        habeatur. Propositis enim a nete yperboleon duobus tonis, interposito tamen ibi triemitonio
        qua ratione superius diximus, spacium quod relinquitur semitonii maioris, quod apotome
        dicitur nomine, prenotatur. Alterum uero duobus eisdem tonis ab eorum exteriori termino pars
        tercia superadiecta monstrabit. Quod in ceteris huius generis tetracordis fieri
        pernotabis.</p>
      <p xml:id="OLIBREV0013">Quoniam diatonici generis et cromatici dimensionis legitime rationem
        per sua tetracorda descripsimus, de tercio quod superest, armonia scilicet, expediamus.
        Cuius quidem dimensionis ratio longe a ceteris duobus diuersa cognoscitur, haud tamen
        dificilis, si diatonici generis per tetracorda sua mensura sciatur. Patuit enim diatonici
        generis tetracorda duorum tonorum uniusque semitonii compositione formari, cromatici uero
        triemitonii unius continui duorumque semitoniorum spaciis contineri. Jn enarmonio uero hanc
        colligas uniuersali ratione mensuram: Vnumquodque igitur enarmonios tetracordum ditoni unius
        continuationem ac semitonii quidem in duas diesis separationem per totam sui corporis
        uniuersalitatem requirit. Quod procul dubio fieri doctoris nostri Boecii auctoritate
        firmatum ab omnibus huius artis lectoribus uerissima ratione credatur. Hoc tamen in
        unoquoque trium generum sinemenon tetracordo diligentissime pernotato, quod ad mesen
        semitonio coniuncto in diatonico duos tonos constituens, in cromate eodem semitonio
        constituto semitonium per se constans triemitoniumque continuum, in enarmonio eodem iterum
        semitonio in duas diesis separato ditonum collocando hanc certe rationis mensuram
        compones.</p>
      <p xml:id="OLIBREV0014">
        <pb n="[116]"/>Jam igitur totius regularis monocordi dimensionis legitime / [3v in marg.]
        ratione perspecta, quaedam de semitoniorum ratione tractemus. Diximus enim tonum in
        sesquioctaua proportione constare, cuius sectionem in duo equa fieri non patitur ratio; et
        ob id semitonium non dimidia toni pars, set non plena dinoscitur. Qua ex causa, cum toni
        diuisio in duo semitonia non equalia sit, constat ueraque ratione colligitur unum eorum
        maius, alterum minus essae, quorum minus lima, maius apotome nominatum ab antiquis artium
        scriptoribus traditum palam essae cognoscitur. Quo autem loco in ipso monocordo
        euidentissime cognosci possint, facile dabimus experimentum. Verum quia in cromatico genere,
        cum plura semitonia per sua tetracorda íncidant, non sit agnoscere quae maiora minoraue
        sint, ad hoc cognoscendum diuisi crhomatis spacia peruidenda querantur. In eo enim post
        triemitonii emensi spacium duo semitonia commanentia per singula tetracorda ponuntur. Jn
        quibus id certissime denotetur, quod semitonium post triemitonium continuum collocatum
        maioris semitonii, quod apotome dicitur, ratione formatur. Minoris uero sequens semitonium
        nomine, quod limma est, prenotatur. Semitonii preterea diuisionem in duas diesis per singula
        enarmonici generis tetracorda superius dixisse sufficiat.</p>
      <p xml:id="OLIBREV0015">Sed quia superius tres simphonias, quibus quarta ex eis composita
        addebatur, essae descripsimus, eas iam nunc in species deducamus. Diatesseron enim duobus
        tonis ac semitonio constare sepe monstratum est, quod quidem semitonium mutationis suae uice
        omnium simphoniarum species format. Quot enim loca in unaquaque simphonia mutare poterit,
        tot eorum species uera ratione conficiet. Jn diatesseron enim tres species essae cognoueris,
        quia tocies posse cernitur permutari. Jn diapente uero, quia trium tonorum uniusque
        semitonii est, quattuor loca uicissitudinis uariatione suscipiens, quattuor diapente species
        facit. Preterea diapason, cum diapente et diatesseron consonanciis componatur, quinque
        tonorum duorumque semitoniorum compaginatione constare cognoscitur. Quae duo, locorum septem
        uariatione permensa, septem diapason species eficiunt. <pb n="[117]"/>Ex diapason igitur
        speciebus, cui ádeo cuncta persequendi studium fuerit, cognoscere poterit bis diapason
        species non posse ignorari. In cuius etiam corporis octo troporum substanciam consistere
        cernimus fundamentis. Quorum quia diuerse nature uariationes sunt, diuersis a qualibet gente
        susceptis, aput quam uersabantur, sunt uocabulis nuncupati. Quorum quidem quattuor
        principalis nature et diffusioris continentie sunt. Ex quibus reliqui quattuor sue rationis
        uim totamque suorum corporum matheriam sorciuntur. Quorum omnium nomina sic habéto: Dorius
        et qui sub eo est, ypodorius, a dório dictus. Frigius et qui sub eo est, ypofrigius, a
        frigio dictus. Lidius, diriuatiuus eius, ypolidius. Mixolidius, subiugalis eius,
        ypomixolidius. Omnis igitur totius musice facultas per hos octo uersatur. Quos tonos
        uulgares cantores solent dicere, recto nomine tropos uocandos, cum non solum pluribus tonis,
        verum etiam consonanciis pluribus constantes latius difundantur. Per hos igitur omnia mela
        discurrunt, / [4r in marg.] nec quicquam in totius musice uarietatibus inuenitur, quod non
        alicui eorum uerissima ratione subdatur. Quia igitur totius huius artis uniuersalitas in
        eorum fundamentis consistit, qua certa rationis regula contineantur, adiciendum uidetur.
        Tria enim in unoquoque eorum peruidenda concurrunt: Terminalis depositio. Finalis
        commoratio. Determinata progressio. Quorum rationem in sequentibus demonstrabimus.</p>
      <p xml:id="OLIBREV0016">Diximus superius octo modorum melis facultatem huius artis
        amministrari. Ex quibus quattuor naturae continentia principaliter reliquos precesserant
        eosque quasi suorum corporum matherie conformabant. Quod quia ita haberi palam est, quo
        quasi instrumento capitis informentur, quaedam quibusque duobus utensilia proponamus.
        Claruit autem jn superioribus diapente consonantiam speciebus quattuor contineri. Quae
        quidem ad informationem predictorum troporum quasi quaedam utensilia et inchoationis
        iniciamenta fixa locis propriis proponuntur. Cognito autem cui eorum quodlibet quod canitur
        subiciatur, si sub primo dorio uel sub ypodorio continetur, in ea diapente specie, quae a
        mesé incipiens semitonium finali tono conjunctum retinuerit, informati capitis officium
        celebrabitur. Sub frigio uero uel subiugali suo compositum predicte <pb n="[118]"
        />consonantie semitonium proprie finalis determinatione concludet. Lidii uero uel ypolidii
        mela capitale preferens semitonium eadem simphonia trium tonorum finali determinatione
        formabit. Mixolidii autem uel subsequentis ypomixolidii corpus semitonium capiti subiunctum
        post duorum tonorum sequentia finali determinata conformandum suscipiet. Et sic he quattuor
        species diapente octo troporum informatiua instrumenta dicuntur, finales eorum in extremis
        fidibus collocantes. A quibus quidem finalibus usque in earum octauas quattuor troporum
        principalium partitur ascensus et in quintas quidem percuruatur descensus. Reliquorum uero
        quattuor ab eisdem finalibus ex utraque parte, siue ascensus siue descensus, quintarum
        determinatione comprimitur.</p>
      <p xml:id="OLIBREV0017">Epilogus. Et quoniam regularis monocordi mensuram per tria genera
        descripsimus, simphonias earumque species cum tonis ac semitoniis edocuimus, octo quoque
        modorum rationes per quinque tetracordorum uariationes expressimus et quid quodque horum
        essaet quáue ratione constaret, quae omnium uocabula essaent et a quibus dicerentur pro
        captu memorie fraterne noticiae subiecimus, iam nunc parui operis sentencias terminemus. Nec
        nos obtrectantis lingue preiudicia mordeant nec oblatrantis jnuidie iurgia detraant uel
        iniuria condempnet, cum quanta sit cuique memoriae penuria uideatur multorumque negociorum
        ocupationes quemque detineant, studiorum quoque diuersorum affectiones, quo minus erga unum
        aliquid quisque ualeat, multiphariam contrahant. Quocirca, frater amantissime -- CHRISTO
        MENTE PIA MONACHVS SVBIECTVS OLIVA -- hoc breuiarium prerogatiua tuae dilectionis assumptum
        placida benignitate suscipias. Si qua etiam deherint, concordi karitate subjungas. Jndigne
        posita prona facilitate comutes. Superuacanea judicio equitatis excludas. Uerum tua tibi
        huius conscriptionis rogatione compendium debita rogamus ratione defendas, ut quam tenuis
        opusculi non meretur effector, laurealis serti uitta coronetur assertor.</p>
      <p xml:id="OLIBREV0018">
        <pb n="[119]"/>Versus monocordi</p>
      <p xml:id="OLIBREV0019">(Barcelona, Arxiu de la Corona d'Aragó: Ms. Ripoil 42, fol. 5r)</p>
      <p xml:id="OLIBREV0020">Maiores tropos ueteres dixere quaternos, <lb/>Omnibus ac proprios
        istis posuere minores. <br/>Tertius at quartum, fert primus iure secundum; <lb/>Sextum nam
        quintus, octauum septimus ambit. <br/>Maior in ascensu cordas sibi uendicat octo;
        <lb/>Finali propria quinis descendit ab ipsa. <br/>Sicque minor quinis constat superis et in
        imis. <lb/>Quatuor in cordis post mesen continuatis <br/>Troporum finis cunctorum cernitur
        omnis. <lb/>Post mesen quinta primus finitur in ipsa. <br/>Qualiter est, tropis cantus
        quoque subditur omnis, <lb/>Principio metamque sui denotat gloria patri. <br/>Fine quidem
        cantus monstratur perpete tropus, <lb/>Vt pateat, cantus constet si legibus aptus.
        <br/>Simphonias recte diatesseron et diapente <lb/>Melis intensas attendes necne remissas.
        <br/>Iam nunc, PETRE, tibi placeant uersus monocordi, <lb/>Quos prece multimoda monachus
        tibi fecit OLIVA. <br/>Hic, Petre, mente pia frater te poscit OLIVA: <lb/>Emendes recte,
        quod uideris aessae necesse.</p>
    </body>
  </text>
</TEI>

<?xml version="1.0" encoding="UTF-8"?>
<TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>[Tractatulus de musica]</title>
        <title type="abbrev">ANOTRDMK_MKBJ754</title>
        <author><persName>Anonymous</persName></author>

      </titleStmt>
      <editionStmt>
        <edition>Thesaurus Musicarum Latinarum</edition>
        <respStmt>
          <resp>Transcriber</resp>
          <persName>Michael W. Lundell</persName>
        </respStmt>
        <respStmt>
          <resp>Corrector</resp>
          <persName>Andreas Giger</persName>
        </respStmt>
        <respStmt>
          <resp>Advisor</resp>
          <persName>Thomas J. Mathiesen</persName>
        </respStmt>
      </editionStmt>
      <publicationStmt>
        <publisher>Thesaurus Musicarum Latinarum</publisher>
        <date when="1997">1997</date>
        <availability>
          <p>Distributed for scholarly use.</p>
        </availability>
      </publicationStmt>
      <sourceDesc>
        <bibl type="edition"> Kraków, Biblioteka Jagiellońska, MS 754, ff. 43v, 42r–v, and 44r.
        </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="ANOTRDMK_MKBJ7540001">
        <pb n="[f.43v]"/>Est musica mundana. humana et instrumentalis. De instrumentali agit Boecius
        in Musica sua. ceterisque musicas alibi executurum se promittit. Sed utrum promissum
        soluerit ignoratur. Musice autem instrumentalis ita dicte quia in musicis instrumentis ut in
        lira et aliis exercetur sine qua eciam aliarum musicarum cognicio nequit haberi tribus
        generibus consummatur. que diatonicum nucumpatur. Diatonicum autem genus ceteris naturalius
        canit per tonum et tonum ac semitonium in singulis cythare tetracordis. Cromaticum uero a
        naturali intencione in molliciem descendens in omnibus tetracordis per semitonium ac
        semitonium et tria semitonia specialiter spallit. Enarmonium uero optime coaptatum cantat in
        omnibus tetracordis. per diesim ac diesim et diatonium id est duos tonos. est autem diesis
        medieta semitoni. In talibus quippe uocum dictanciis specialiter quatuor corde continue cum
        in quolibet genere psallere placuit. fuerant temperate. Sed cromaticum genuus quia eius
        mollicies multos effeminauit ab antiquioribus est dampnatum. Enarmonium uero propter eius
        difficultatem et hominum desidiam iam dudum ab aula recessit. uixque diatonicum in usu
        remansit. Hoc autem diatonicum genus sicut et duo reliqua genera in quinque melodiis siue
        consonanciis tota consistit. que sunt diatessaron [.I. supra lin.]. diapente [.II. supra
        lin.]. diapason [.III. supra lin.]. diapason cum diapente [IIII supra lin.]. bisorapason
        [.V. supra lin.]. Diatessaron autem omnium minima symphoniarum in sexquitercia proporcione
        consistit. sed a tessara quod est quatuor nomen accepit eo quod quelibet corda in cythara ad
        quamlibet a se quartam diatessaron resonabat. Vnde diatessaron a dia quod est de et thessara
        quatuor nominatur quasi continencia de quactis uocibus id est quartarum uocum. grauis
        scilicet et acute. suauis mixtura et ex sexquitercia proporcione resultat. sexqui autem idem
        est quod totum. Vnde sexquitercia proporcio que totum et terciam partem tenet. ut quatuor ad
        ternarium comparatur. Habet enim totum et eius terciam partem scilicet unitatem. Continet
        quidem diatessaron duos tonos ac semitonium minorem. est autem tonus proporcio sexquioctaua
        qualem cotinet nouenarius ad octonarium comparatus. Non est autem semitonus medietas toni
        sed a semi quod est imperfectum. tonus dicitur imperfectus et consistit in minimis numeris
        in eius proporcione que fit cum .CC.XLIII. ad .CC.LVI. comparantur. Diapente uero a dia quod
        est de. et pente .V. nominatur. eo quod corde quelibet ad quintas quaslibet a se diapente
        psallebant. Hoc quidem in sexquitercia proporcione consistit. uelut ternarius ad binarium
        comparatur. et continet semitonium et tre tonos. Vnde tono integro diatessaron superuadit.
        Diapasom uero omnium optima symphoniarum non iam a numero consonancium cordarum ut due
        precedentes nomen acepit. sed a dia de et pan quod est omne quasi de omnibus nuncupatur eo
        quod continet in se duas consonancias. precedentes hoc quidem in proporcione dupla consistit
        et omnis dupla proporcio ex sexqualtera et sexquitercia est effecta. Et ad hoc <pb
          n="[f.42r]"/>probandum tres numeri in medium proponantur .II.III.IIII. In hiis autem
        numeris ultimus ad primum id est quatuor ad binarium duplam seruant proporcionem. igitur
        diapason consonanciam resonabant. sed medius ternarius ad eundem binarium est sexqualter.
        que est consonancia diapente. Rursus quaternarius ad medium ternarium proporcione
        sexquitercia est relatus igitur et diatessaron resonabit. sicut ergo ex sexquitercia
        proporcione que est quatuor ad tria. et ex sexqualtera proporcione que est trium ad duo.
        ipsa que est quatuor ad duo. dupla proporcio aggregatur ita utique diapason ex diatessaron
        et diapente constabit. Illa quidem consonancia que diapente ac diapason est uocata ipsa
        secundum nomen suum ex diapason et diapente consistit et ex tripla proporcione resultat.
        quod ex subiectis numeris lucide declaratur .I.II.III. ecce binarius ad unum duplus.
        diapason consonanciam obtinebit. sed et ternarius ad eundem binarium sexquiterciam seruans
        proporcionem diapente procul dubio personabit. Idem quoque ternarius ad unum proporcione
        triplici colligatur. sicut ergo ex duplo et sexqualtero proporcio tripla colligitur ita ex
        diapason et diapente superaddita illa que ex utriusque nomine conficitur scilicet diapason
        cum diapente consonancia resultabit. Maxima denique [[sin]] symphonia que est bisdiapason
        sic dicta quia ex duobus diapason conficitur. in quadrupla proporcione consistere per
        subiectos numeros facile comprobatur. ecce .I.II.IIII. quoniam medius ad primum et tercius
        ad ipsum medium duplus existit. duo diapason continua procreabunt. Sicut ergo ultimus id est
        quaternarius ad primam unitatem quadruplus comparatur. ita bisdiapason in proporcione
        quadrupla continetur. Et sicut super diapente addita diatessaron diapasom efficit. et rursus
        ex addita diapente super diapason diapason cum diapente noua consonancia est producta ita
        possunt infinite alie [[sin]] symphonie per addicionem diapente et diapason super alias
        consimiliter procreari. Sed quoniam non alia sed omnia eadem ipsarum fieret generacio nulla
        quoque corda uel uox in infinitum poterit tendi in dictis quinque symphoniis artis
        institucio finem fecit.</p>
      <p xml:id="ANOTRDMK_MKBJ7540002">Nunc quemadmodum dicte consonancie sint reperte nisi forte
        longum sit ad maiorem ipsarum explanacionem non ab re est enarrare primo igitur apud Grecos
        diuino nutu studiosus Pythagoras per officinas transiens fabrorum exaudit ex diuersis sonis
        quatuor malleorum quandam suauissimam consonanciam personare. Vnde attonitus et diuersitatem
        sonorum uires efficere feriencium arbitratus malleos imperat permutare. nichilominus tamen
        sonorum proprietas non ferientes sed mutatos malleos imitatas. quod ille auertens pondus
        examinat malleorum quorum pondera subiectis numeris exempli gracia proponuntur
        .VI.VIII.IX.XII. Et ecce malleus octo ad malleum sex ponderum et similiter duodecim ad nouem
        utrumque sexquitercii diatessaron resonabant. Nouem uero ad sex sicut et duodenarius ad
        octonarium est sexqualter. et hii utrumque diapente consonancia iungebantur. Idem quoque
        duodenarius ad senarium primum duplus diapason suauiter permiscebat. Nouenarius denique ad
        octonarium. tonum in sexquioctaua proporcione sonabat hinc domum reuersus nunc similia
        pondera numeris adaptans nunc calamorum longitudines per similium proporcionum mensuras
        dimenciens et cymbalas consimilium ponderum eque formans nichilque diuersum in omnibus
        reperiens est impendio alatatus. Sic igitur quinque dictas melodias in quibus tota musica
        consummatur in pretaxatis proporcionibus consistere comprobatur. quas utique breuiter
        recolligere libet quatinus memorie facilius imprimantur diatessaron consonacia uocum quatuor
        constans ex duobus tonis semitonioque minore et proporcione sexquitercia propagatur.
        Diapente uero consonancia uocum quinque ex tribus tonis ac semitonio minore consistens ex
        proporcione sexqualtera est effecta. diapason autem symphoniam ex diapente et diatessaron
        composita uocum quidem octo quinque tonos ac duo semitonia minora continens a proporcione
        duplici non recedit. Rursus diapason cum diapente uocum duodecim ex tripla ueniens
        proporcione tot habet tonos et semitonia quot sua componencia probantur habere. Nouissime
        uero bisdiapason uocum quidem quindecim tot quot duo diapason tonos ac semitonios habens ex
        proporcione quadrupla procreatur quibus nihil amplius in musica reperitur.</p>
      <p xml:id="ANOTRDMK_MKBJ7540003">Nunc ad huius doctrine consummacionem est breuiter
        explicandum qualiter post beatum Gregorium et uenerabilem Odonem abbatem ut creditur
        nouissimus in suo Micronogo id est breui sermone de musica institucionem musice que in cantu
        discernitur. Guido monacus ex superiore musica mutuarit. In hac quidem musica cantus que in
        diatonico genere naturaliter consistit fuerant olim quatuor psallendi modi solum. sicut
        primitus est cythara ut refert Nichomacus tantum corde quatuor exstiterunt ut quatuor
        numeris ad quatuor elementorum similitudinem musica toto constaret et illud usque ad Orpheum
        perdurauit. dictos uero quatuor canendi modos iam in noua significacione toni ab scilicet
        intonando tonos quatuor apellarunt qui usque ad tempus nostrum Grecis nominibus nuncupantur.
        uidelicet prothus deuterus. tritus. tetrardus. quod latine sonat primus secundus. tercius.
        quartus. Sed quia in unoquoque dictorum modorum nunc alte nunc demisse uarie psallebatur
        posteriores in duos tonos siue modos modum quemlibet diuiserunt ipsum qui alte resonabat
        authentum id est maiorem. et demisse canebat eius dixere plagalem id est collateralem siue
        minorem et facti sunt quatuor toni autenti et quatuor plagales. Hiis nominibus secundum
        ordinem nuncupati. protus autentus et plaga prothi. deuterus autentus et plaga deuteri. <pb
          n="[f.42v]"/>tritus autentus et plaga triti. tetrardus autentus et plaga tetrardi. abusio
        autem ut ait Guido tradidit Latinis pro autento protho et plaga prothi dicere primus et
        secundus, et pro autento deutero et plaga deuteri. tercius atque quartus. pro autento trito
        et plaga triti. quintus et sextus. pro autento tetrardo et plaga tetrardi. septimus et
        octauus. Et quoniam omnia a fine tamquam ab optimo nominantur et isti toni a fine su merito
        dinoscuntur. Sunt autem illis omnibus quatuor tantummodo uoces finales. et in nostra gamma
        quatuor solummodo littere finitime uidelicet .d.e.f.g. graues dicte. ita quod prothus et
        plaga eius finiant in .d. graui. deuterus et plaga deuteri in .e. graui. tritus et plaga
        eius in .f. graui. tetrardus et plaga eius in .g. graui regulariter terminetur. regulariter
        dico quia plage prothi deuteri et triti. aliquando in .a.b.c. acutis id est alamire,
        befabemi, cesolfaut, finem secundum eorum diuersam incepcionem quandoque facere
        permittuntur. Horum autem tonorum omnium lex est et regula generalis. quod omnes autenti a
        fine suo ascendunt diapason id est regulariter octo uoces et quandoque eciam ad nonam uel
        decimant de illius actoritatis licencia exaltantur. In psallterio decem cordarum psallite
        illi ut patet in antiphona. alma redemptoris mater. Deponunt quoque autenti tonum id est sub
        suo fine uoce unica remittuntur. Vnde fit ut omnes autenti infra nouem uoces in ascensu et
        descensu quasi infra nouem ordines commorentur. sed due uoces ut dictum est quandoque de
        licencia superuadunt. Plage uero omnes a fine suo diapente deponunt. et per diapente
        ascendunt id est quinque uocibus remittuntur. et quinque uocibus intenduntur. Ita fit ut
        eciam plagales ascendendo et eciam descendendo infra nouem uoces sicut autenti regulariter
        [[intenduntur]] coartentur. assumunt tamen super has quandoque sicut autenti de licencia
        uoces duas et usque ad sextam uocem a fine suo uel septimam aliquociens intenduntur.
        Quicumque igitur cantus desinit in .d. graui prothus uel plaga prothi procul dubio iudicetur
        prothis quidem autentus erit si a fine suo diapason ascendat. uel ad minus ad sextam uocem
        multumque in alto quasi cursor fortissimus commoretur. et numquam sub fine suo plusquam una
        uoce aliquatenus remittatur. Sed plagam prothi non dubium ipsum esse si desinens in .d.
        graui diapente solummodo intendatur. uel unam uel forte quod raro fit duas uoces de licencia
        ulterius coassumat et sub eodem fine suo diathessaron uel diapente descendat. nec in altis
        sed pocius in imis frequenter uocibus quasi grauior commoretur. Si uero in .e. graui cantus
        aliquis terminetur deuterus autentus erit. uel utique plaga eius et qualis ipse fuerit ex
        intensione uel remissione cantus lucide cognoscetur. quoniam omnes autenti a fine suo ut
        dictum est per diapason regulariter intenduntur. et numquam sub fine plus uoce unica
        remittuntur. Et hoc in omnibus autentis firmiter teneatur plage uero quasi grauiores et
        multum ascendere impotentes ideoque in imis uocibus conuersantur et descendunt a fine suo et
        eciam ascendunt regulariter diapente. Rursus si in .f. graui cancio aliqua finiatur tritus
        autentus uel plaga triti continuo habeatur. sed eius a fine ualidus ac frequens ascensus et
        grauis ac tristis a fine descensus qualis fuerit demonstrabit. Denique cum in .f. graui
        cancio finem facit erit tetrardus autentus uel plaga tetrardis sed cuiusmodi et ipse fuit
        ipsius ascensio leta uel merens sub fine descencio concito declarabit. exempla autem
        dictorum octo tonorum in antiphonis nocturnorum dominicalium secundum ordinem incipiendo a
        primo poterunt inueniri. quarum prima antiphona. pro fideis meritis inchoatur. eadem quoque
        exempla secundum ordinem in beati Thome historie antiphonis. et eiusdem responsoriis suauius
        connectantur.</p>
      <p xml:id="ANOTRDMK_MKBJ7540004">De uocum coniunccionibus</p>
      <p xml:id="ANOTRDMK_MKBJ7540005">Quoniam autem dum canitur uox sequens proxime precedenti
        diuersimode copulatur. Sciendum est sex tantum coniuncciones uocum exsistere naturales
        quibus omnis contexitur cantilena. Videlicet tonus semitonus. ditonus. semiditonus
        diatessaron diapente. Ditonus est duo toni. semiditonus est tonus cum semitonio nulla enim
        uox ultra quintam a se uocem poterit uno passu intendendo uel remittendo salire. Sed cum
        acuendo uel deprimendo uocem uariemus ad proximam uel terciam uel quartam siue quinta et non
        ultra commode transilimus. et de simplici Guidonis musica sufficiant supradicta. Iam nunc
        diaphone id est discantus seu organi precepta breuiter exequamur. est autem diaphonia cum
        plures uoces disiuncte et concorditer dissonant et dissonanter concordant. nulla autem uox
        uoci iuxta poterit concordare nisi in consonanciis superius memoratis. et quia nimis acuta
        uox arterias simul et aure ledit plures eciam homines uocem multum exaltare sunt impotentes.
        tres prime et inferiores aliis symphonie scilicet diatessaron diapente. ac diapason sunt
        melo et organo apciores. Ditonus eciam et semiditonus a quibusdam cantoribus acceptantur
        apud quos suauem dissonanciam reddere iudicantur. aliis uero modis uox uoci nullatenus
        concordabit nisi quantum interdum cantor in inferioribus longas distincciones facit Superior
        discurrentibus sub celeritate uocibus prestolanti in aliqua dictarum consonanciarum
        occurrit. uel forte ad eandem uocem quam tenet inferior condescendit. Et nota quod in cantu
        qui communiter organum appellatur quatuor modos canendi concernimus usitatos. uidelicet unum
        quem discanticum proprie nuncupamus quo utimur in Kyrie eleyson. ymnis. et aliis ecclesie
        concentibus modulantes. Alius modus est qui dicitur cantilenula quam Gallicie motet uocant.
        qui fit cum inferior informes grauiter tene uoces. et superior uocibus si placet aut uerbis
        celeri iocunditate quasi saltantibus tamen apud <pb n="[f.44r]"/>omnes pausaciones conuenit
        grauiori ut patet in monteto O Maria et cetera. tercius autem modus conductum siue maneries
        nuncupatur eo quod potissime regula et manerie discantetur. cuiusmodi est illud. Naturas
        deus regulis et cuius ad imperium. in hoc modo a tribus diuersis uel eciam a quatuor canendo
        concorditer modulatur. Quartus modus est qui proprie organum appellatur quod solum a duobus
        diuersis poterit modulari. ideo dixi a duobus diuersis. quoniam si plures duobus organum
        canant bini semper continent unam uocem. Hoc autem ideo fit quia dum inferior uox longius
        protrahendo tenetur. superior ad placitum discurrit quo tamen non discordet. et ad placitum
        retinetur. Huiusmodi sepe fiunt principia responsorum cum uersibus. gradualia eciam et
        alleluya. que cum a tribus uel quatuor diuersis canuntur. tunc modum et naturam conducti
        habencia tripla uel quadrupla sed non proprie organum nominantur. quorum omnium modorum
        leges in suis locis lucidius exponentur. Sermone tamen leuius et scripto difficilius
        huiusmodi explicantur. Hoc autem demum meminisse debet omnis artifex cancionum quod melos et
        omnis cantus pro diuersitate gencium ac mencium spernitur ac laudatur. Quod huic displicet
        ab alio amplexatur. Hunc oblectant consona et ille probat diuersa. iste continuacionem et
        mollicem sed mentis sue lasciuam querit. ille utpote grauis magis sobriis cantibus
        demulcetur. Et hoc unusquisque sonorius merito pronunciat quod secundum mentis sue
        qualitatem insitam magis probat. quicquid tamen uelint isti racio tamen semper exigit ut
        rerum euentus cancionis imitetur effectus ita ut in tristibus rebus sint pre merore graues.
        in tranquillis iocundi. in prosperis exultantes. explicit.</p>
    </body>
  </text>
</TEI>

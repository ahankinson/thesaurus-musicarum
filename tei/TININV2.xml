<?xml version="1.0" encoding="UTF-8"?><TEI xmlns="http://www.tei-c.org/ns/1.0">
  <teiHeader xml:lang="en">
    <fileDesc>
      <titleStmt>
        <title>De inventione et usu musice</title>
        <title type="abbrev">TININV2</title>
        <author>Tinctoris, Johannes</author>
        <date notBefore="1400" notAfter="1499">15th</date>
      </titleStmt>
      <editionStmt>Thesaurus Musicarum Latinarum <respStmt>
          <resp>E</resp>
          <persName>Stephen E. Hayes</persName>
        </respStmt>
        <respStmt>
          <resp>C</resp>
          <persName>Peter M. Lefferts</persName>
        </respStmt>
        <respStmt>
          <resp>C</resp>
          <persName>Elisabeth Honn</persName>
        </respStmt>
        <respStmt>
          <resp>A</resp>
          <persName>Thomas J. Mathiesen</persName>
        </respStmt>
        <date>1997</date></editionStmt>
      <sourceDesc>
        <bibl type="edition"> Ronald Woodley, "The Printing and Scope of Tinctoris's Fragmentary
          Treatise De inventione et vsv mvsice," <emph>Early Music History</emph> 5 (1985): 239-268,
          259â€“68. As a work, this treatise is in the public domain. As a raw transcription, this
          file is free of copyright and may be reproduced and distributed freely. </bibl>
        <bibl type="work">
          <title>Iohannes Tinctoris: De inventione et usu musicae</title>
          <idno type="LML">IOH. TINCT. inv.</idno>
        </bibl>
      </sourceDesc>
    </fileDesc>
  </teiHeader>
  <text xml:lang="la">
    <body>
      <p xml:id="TININV20001">
        <pb n="[259]"/>Ex libro secundo Iohannis Tinctoris de inuentione et usu musice: capitulum
        septimum. Rapiamus.</p>
      <p xml:id="TININV20002">Cantores quibus ars uox quoque dulcis est,</p>
      <p xml:id="TININV20003">Tibicen, tubicen, tuque lyre sciens,</p>
      <p xml:id="TININV20004">Celesti Domino carmina pangite,</p>
      <p xml:id="TININV20005">Tellus cuius opus pontus et ethera;</p>
      <p xml:id="TININV20006">Qui puro genitus sanguine uirginis</p>
      <p xml:id="TININV20007">Errantes docuit iusticie uiam,</p>
      <p xml:id="TININV20008">Humani generis quique uices dolens</p>
      <p xml:id="TININV20009">Tormentum subiit mortifere crucis;</p>
      <p xml:id="TININV20010">Qua nos uiuificans, pastor ut optimus</p>
      <p xml:id="TININV20011">Saluos ore lupi restituit Deo,</p>
      <p xml:id="TININV20012">Vite tumque sibi munere reddito,</p>
      <p xml:id="TININV20013">Ad celi rediit fulgida sidera;</p>
      <p xml:id="TININV20014">Quo sublimis eum curia laudibus</p>
      <p xml:id="TININV20015">Summis prosequitur mente piissima.</p>
      <p xml:id="TININV20016">
        <pb n="[260]"/>Ex duodecimo capitulo.</p>
      <p xml:id="TININV20017">Iuditii signum tellus sudore madescet.</p>
      <p xml:id="TININV20018">E celo rex adueniet per secla futurus,</p>
      <p xml:id="TININV20019">Scilicet in carnem presens ut iudicet orbem.</p>
      <p xml:id="TININV20020">Vnde Deum cernent incredulus atque fidelis</p>
      <p xml:id="TININV20021">Celsum cum sanctis eui iam termino in ipso.</p>
      <p xml:id="TININV20022">Sic anime cum carne aderunt, quas iudicet ipse,</p>
      <p xml:id="TININV20023">Cum iacet incultus densis in uepribus orbis.</p>
      <p xml:id="TININV20024">Reiicient simulachra uiri, cunctam quoque gazam,</p>
      <p xml:id="TININV20025">Exuret terras ignis, pontumque polumque</p>
      <p xml:id="TININV20026">Inquirens, tetri portas effringet Auerni.</p>
      <p xml:id="TININV20027">Sanctorum sed enim cuncte lux libera carni</p>
      <p xml:id="TININV20028">Tradetur, sontes eterna flamma cremabit.</p>
      <p xml:id="TININV20029">Occultos actus retegens tunc quisque loquetur</p>
      <p xml:id="TININV20030">Secreta, atque Deus reserabit pectora luci. [fol. 9]</p>
      <p xml:id="TININV20031">Tunc erit et luctus, stridebunt dentibus omnes.</p>
      <p xml:id="TININV20032">Eripitur soli iubar, et chorus interit astris.</p>
      <p xml:id="TININV20033">Soluetur [MS: Soluentur] celum, lunaris splendor obibit;</p>
      <p xml:id="TININV20034">Deiiciet colles, ualles extollet ab imo.</p>
      <p xml:id="TININV20035">Non erit in rebus hominum sublime uel altum.</p>
      <p xml:id="TININV20036">Iam equantur campis montes, et cerula ponti.</p>
      <p xml:id="TININV20037">Omnia cessabunt, tellus confracta peribit:</p>
      <p xml:id="TININV20038">Sic pariter fontes torrentur fluminaque igni.</p>
      <p xml:id="TININV20039">Sed tuba tunc sonitum tristem om. demittet ab alto</p>
      <p xml:id="TININV20040">Orbe, gemens facinus miserum uanosque labores,</p>
      <p xml:id="TININV20041">Tartareumque chaos monstrabit terra dehiscens.</p>
      <p xml:id="TININV20042">Et coram hic Domino reges sistentur ad unum.</p>
      <p xml:id="TININV20043">Recidet e celis ignisque et sulphuris amnis.</p>
      <p xml:id="TININV20044">Ex libro quinto capitulum xxiiii.</p>
      <p xml:id="TININV20045">Nunc ex terreno sublimis preclareque musice usu ad celestem redeamus.
        Enimuero maledicti descendentes in ignem eternum, qui (iuxta ueritatem) preparatus est
        diabolo et angelis eius, nec <pb n="[261]"/>musicam exercent, nec ea delectantur. Cithara
        namque eorum (ut uerbis beati Iob utar) uersa est in luctum, et organum in uocem flencium.
        De quibus et ille propheta magnus Isaias eloquens ait: Cessauit gaudium tympanorum, quieuit
        sonitus letancium, conticuit dulcedo cithare. Benedicti uos qui et sancti, possidentes
        regnum sibi diuinitus a constitutione mundi preparatum, ut (corporibus exutis, quibus in
        tumulis tamquam in cubilibus suis quiescentibus, honor a cunctis exhibitus eis merito
        leticie est) anime eorum in manu Dei existentes, supernam illam ciuitatem Iherusalem
        introierunt, Deo quidem suo in conspectu angelorum continuo psallunt. Quod sane fieri non
        solum mente, sed eciam aliqua uoce cuius instrumentum spirituale nobis ignotum est, ad
        maiorem iocunditatem, diuine quoque glorie manifestationem (quemadmodum superius de concentu
        angelico in celis diximus) pie credendum opinamur. [fol. 9v] Vnde Ioannes in apocalipsi de
        centum et quadragintaquatuor milibus uirginum, de terra emptorum animis, ante sedem Dei
        canticum quasi nouum cantantibus ait: Et uocem quam audiui, sicut citharedorum
        citharizancium in citharis suis. Quibus verbis sacramento plenissimis alma innitens ecclesia
        sepenumero in missarum solemnibus concinit:</p>
      <p xml:id="TININV20046">Quam felix illa ciuitas in qua iugis solemnitas; et quam iocunda curia que
        prorsus cure nescia. Nec languor hic nec senium, nec fraus nec terror hostium; sed una uox
        letancium, et unus ardor cordium.</p>
      <p xml:id="TININV20047">Palam autem est, quom ipse beatorum anime sua resumpserint corpora, et ita
        sancti in anima et corpore glorificati fuerint, quod in Dei laudibus summo cum gaudio
        propria uoce exultabunt. Quocirca, postquam prophetarum eximius Dauid cecinerat: Exultabunt
        sancti in gloria, letabuntur in cubilibus suis, mox subiunxit: Exultationes Dei in gutture
        eorum. In illa quippe felicissima patria lectiones, predicationes iurium ac philosophie
        disceptationes, discipline militares, omnes terrene ciuitatis actiones, preter
        melodiosissimam Dei laudem, omnino cessabunt. Vnde Augustinus: Quanta erit illa felicitas
        ubi nullum erit malum, nullum latebit bonum, uacabitur Dei <pb n="[262]"/>laudibus qui erit
        omnia in omnibus. Et pergit auctor eminentissimus: Nam quid aliud agetur, ubi neque ulla
        indigentia laborabitur? Nescio. Admoneor eciam sancto cantico, ubi lego uel audio: Beati qui
        habitant in domo tua Domine; in secula seculorum laudabunt te Domine. Que quidem laus animis
        ex diuersis diuerse premiatis, nullatenus tamen aduersis, concordantissime progrediens
        sonorum melodiis, que in cor hominis non ascenderunt, nec aures audierunt, iocunda erit
        atque decora. Et quamuis (ut sacri theologi docent) habitus sciencie hic acquisite in patria
        remaneat, dicente Ieronimo: Discamus in terris quorum nobis scientia perseueret in celo.
        Vsus tamen musice in ipsa celesti patria non modo ab his qui hic in ea minime sunt eruditi,
        uerum eciam ab edoctis erit multo dulcior, multo elegantior, multoque subtilior, quam hac in
        terrestri uita. [fol. 10] Omnes etenim in lumine Dei uidebunt lumen, ac per influentiam
        substantiarum superiorum, uel Dei uel angelorum, apprehendent singularia, potissimum autem,
        que ad ipsius etiam Dei laudem pertinent. Que uel eo erit perfectior, quo qui laudabitur
        omnis perfectionis est uberior. Et ut paucis absoluam, Maria uirgo beatissima, super omnes
        choros angelorum exaltata, ipsi denique angeli, patriarche, apostoli, martires, confessores,
        uirgines, ceterique electi ac electe Dei, cantica Domini, hoc est laudes diuinas, non in
        terra quidem aliena sed propria, quom sint facti coheredes Christi (resumptis eorum organis)
        cum ipso dulcissimo Ihesu Christo, ad dexteram Dei patris sedente, ac eum ut homine filio
        semper glorificante, piissime concinent [emendatum ab MS: concine ut]; haud solum enim uisio
        dilectioque Dei, sed eciam (ut scribit Augustinus) laudatio erit omnibus sicut uita eterna
        communis. Quam quidem uitam summe ille institutor eius ac rector Deus optimus maximus
        cunctis fidelibus, in primis autem nobis musicis, elargiri dignatur, ut, qui suam
        excellentissimam maiestatem, in ecclesia militante laudibus amenissimis pre ceteris hostibus
        temporaliter prosequimur, in triumphante ad sacratissimum idem officium perpetuo exequendum,
        si non super ceteros, saltem inter primos exaltemur.</p>
      <p xml:id="TININV20048">
        <pb n="[263]"/>Ex capitulo quinto primi libri: De effectu.</p>
      <p xml:id="TININV20049">Primo itaque: Musice usus Deum delectat. Vnde ad sponsam eius ecclesiam in
        canticis canticorum ait: Sonet uox tua in auribus meis; uox enim tua dulcis. Non autem Deus
        ipse suauissimus dulcedinem uocis in ecclesia resonantis audire peroptaret, nisi hec illum
        miro quidem modo delectaret.</p>
      <p xml:id="TININV20050">Secundo: Diuinam laudem decorat. Verba namque quibus Deus laudatur,
        modulatis uocibus in celo ac in terra maiorem ad decorem pronunciantur.</p>
      <p xml:id="TININV20051">Tertio: Gaudia beatorum amplificat. Quom enim beatitudo nullius rei
        honeste ac delectabilis sit expers, ut musica, que (teste philosopho) delectabilissimorum ac
        honesta est, beati delectentur, piissime credimus.</p>
      <p xml:id="TININV20052">Quarto: Eclesiam militantem triumphanti assimilat, dicente Bernardo:
        Nichil in terris ita representat quendam celestis habitationis statum, quam alacritas
        laudantium Deum.</p>
      <p xml:id="TININV20053">Quinto: Ad susceptionem benedictionis diuine preparat. In quarto enim
        libro regum legitur quod quom caneret psaltes, facta est super [fol. 10v] heliseum manus
        Domini.</p>
      <p xml:id="TININV20054">Sexto: Animos ad pietatem excitat. Vnde Augustinus: Adducor canendi
        consuetudinem approbare in ecclesia, ut per oblectamenta aurium animus infirmior ad affectum
        pietatis assurgat.</p>
      <p xml:id="TININV20055">Septimo: Pueros et adolescentes ad uirtutem disponit. Eusebius post
        Platonem: Quoniam animi temeriores rationem uirtutis non suscipiunt, ludo atque cantu
        preparantur.</p>
      <p xml:id="TININV20056">Octauo: Terrenam mentem eleuat. Bernardus: Oculos cordis attolit iubilus
        laudis.</p>
      <p xml:id="TININV20057">Nono: Homines letificat. Vt enim Museus ait, hominibus cantare
        delectabilissimum est, propter quod in conuentus ac deductiones rationabiliter ipsam
        assumunt musicam, tamquam potentem letificare.</p>
      <p xml:id="TININV20058">Decimo: Amorem allicit. Ouidius: Res est blanda canor: discant cantare
        puelle (pro facie multis uox sua lena fuit).</p>
      <p xml:id="TININV20059">Vndecimo: Iocunditatem conuiuii augmentat. In <pb n="[264]"/>ecclesiastico
        quippe scriptum est: Gemma carbunculi in ornamento auri, et comparatio musicorum in conuiuio
        uini. Glosa: Carbunculum comparat [MS: comperat] auro, et musicum melos conuiuio; sicut enim
        carbunculus duplicat splendorem auri, ita melodia iocunditatem conuiuii.</p>
      <p xml:id="TININV20060">Duodecimo: Quietum ac lenem somnum prouocat, et rursus stuporem ipsius et
        confusionem purgat. Boetius: In tantum prisce philosophie studiosis uis musice artis
        innotuit, ut Pythagorici, quom diurnas insomnos resoluerent curas, quibusdam cantilenis
        uterentur, ut quietus ac lenis sopor irreparet. Itaque experrecti aliis quibusdam modis
        stuporem somni confusionemque purgabant.</p>
      <p xml:id="TININV20061">Terciodecimo: Extasim causat. Vnde postquam David in psalmo lxviio
        cecinit: Preuenerunt principes coniuncti psallentibus in medio iuuencularum tympanistriarum,
        paulo post subdidit: Ibi Beniamin in mentis excessu. Pro quo facit illud philosophi in
        octauo Politicorum: Melodie Olympi faciunt animas raptas.</p>
      <p xml:id="TININV20062">Quartodecimo: Duritiam cordis resoluit. Augustinus: O quantum fleui in
        hymnis et canticis tuis, suaue sonantis ecclesie tue uocibus conmotus acriter.</p>
      <p xml:id="TININV20063">Quintodecimo: Tristitiam depellit. Iacobus: Tristatur aliquis uestrum;
        oret equo animo et psallat. Hinc Augustino teste: Hymni et psalmi ut canerentur secundum
        morem [fol. 11] orientalium partium (ne populus meroris tedio contabesceret) ab
        occidentalibus institutum est.</p>
      <p xml:id="TININV20064">Sextodecimo: Infantum uagitus sedat. Quapropter et chysippum, nutricibus
        que ablactationi adhibentur infantibus, proprium quoddam [MS: qudddam] carmine assignasse
        legimus.</p>
      <p xml:id="TININV20065">Decimoseptimo: Curas minuit. Vnde Horatius: Condisce modos, amanda uoce
        quos reddas: minuentur atre carmine cure.</p>
      <p xml:id="TININV20066">Decimooctauo: Demonem fugat. Enimuero (ut in primo regum legitur) quom
        Dauid citharam percutiebat, spiritus malus a Saul recedebat.</p>
      <p xml:id="TININV20067">
        <pb n="[265]"/>Decimonono: Iracundiam temperat. Boetius: Empedocles quom eius hospitem
        quidam gladio furibundus inuaderet, quod eius ille patrem accusatione damnasset, inflexisse
        dicitur modum canendi, atque adolescentis iracundiam temperasse.</p>
      <p xml:id="TININV20068">Vigesimo: Malam uoluntatem reuocat. Nam et Pithagoram accepimus concitatos
        ad uim pudice domui inferendam iuuenes, iussa mutare in spondeum modos tibicina composuisse.
        Hec Quintilianus.</p>
      <p xml:id="TININV20069">Primo et uigesimo: Pugnantes animat. Iuuenalis: Animante tuba galeatum
        sepe duelli penitet.</p>
      <p xml:id="TININV20070">Secundo et uigesimo: Labores solatur et incitat. Virgilius in Georgicis:
        Interea longum cantu solata laborem, arguto coniunx percurrit pectine telas. Hinc (ut
        Quintilianus ait) natura ipsa uidetur nobis ad tollerandos facilius labores musicam uelut
        muneri dedisse, siquidem et remiges cantus hortatur; nec solum in his operibus, in quibus
        plurium conatus preeunte aliqua iocunditate conspirat, sed eciam singulorum fatigatio
        qualibet se rudi modulatione solatur.</p>
      <p xml:id="TININV20071">Tertio et uigesimo: Egrotos sanat. Vt enim in libro etymologiarum Isidorus
        asserit: Asclepiades medicus quendam freneticum arte modulationis pristine sanitati
        restituit. Terpander itidem et Arion Lesbos atque Iones grauissimis morbis cantus eripuere
        presidio. Ismenius quoque Thebanus Boetiorum pluribus, quos sciatici doloris tormenta
        uexabant, modis cunctas fertur abstersisse molestias. Hec Boetius.</p>
      <p xml:id="TININV20072">Quarto et uigesimo: Plurima sapientum dicta exemplo sui comprobat.
        Philosophus enim in secundo Ethicorum libro scientissime probans omnem virtutem ac artem ex
        [fol. 11v] iisdem ac per eadem fieri atque corrumpi, citharedos in exemplum adducit, qui ex
        pulsatione cithare boni ac mali fiunt. Augustinusque in sextodecimo De ciuitate Dei probat
        aliqua in historia prophetica dici que nichil significant, sed quibus adhereant que
        significant et quodam modo religentur. Exemplo itidem usus cithare atque usus uasorum
        huiusmodi musicorum, in quibus soli nerui aptantur ad cantum, sed ut aptari possint, insunt
          <pb n="[266]"/>et cetera in compaginibus organorum, que non percutiuntur a canentibus, sed
        ea que percussa resonant hiis connectuntur.</p>
      <p xml:id="TININV20073">Quinto et uigesimo: Pronuntiationem modestam oratoribus administrat.
        Enimuero, quotiens apud populum (ut Valerius Maximus scribit) Gaius Gracchus adolescens,
        flagratissimi ingenii orator, apud populum concionatus est, seruum post se artis musice
        peritum habuit, qui occulte eburnea fistula pronuntiationis modos formabat, aut nimis
        remissos excitando, aut plus iusto concitatos reuocando, quia ipsum calor atque impetus
        actionis attentum huiusce temperamenti estimatorem esse non patiebatur.</p>
      <p xml:id="TININV20074">Sexto et uigesimo: Peritos [MS: Peritor] in ea glorificat. Vnde Sapiens:
        Homines in peritia sua requirentes modos musicos in generationibus gentis sue gloriam adepti
        sunt, et in diebus suis habentur in laudibus.</p>
      <p xml:id="TININV20075">Septimo et uigesimo: Scientes eius beatificat, siquidem (ut propheta
        cecinit) beatus populus qui scit iubilationem.</p>
      <p xml:id="TININV20076">Capitulum undecimum primi libri.</p>
      <p xml:id="TININV20077">Hominum denique nonnullos artem musicam per species a Deo infusas adeptos
        firmissime credimus. Secundum enim theologorum sentenciam prothoparens noster ille Adam,
        quemadmodum ab eius plasmatore, hoc est Deo opifice maximo, cuius perfecta sunt opera, fuit
        quantum ad corpus in statu perfecto (ut statim generaret) formatus, sic eciam quantum ad
        animam (ut quos generaret facultatem gubernandi ac instruendi haberent [MS: haberet]
        perfecte fuit institutus. Quo effectum est ut omnium rerum natura cognoscibilium, et sic ad
        musicam pertinentium, ab ipso Deo perfectam acceperit noticiam. Et quom in sudore uultus sui
        propter inobedienciam pane suo uesci eum oportuerit, arbitror [fol. 12] quod ad tolerandos
        facilius labores, ob quod (teste Quintiliano) musica nobis data uidetur, nonnumquam ipse
        cecinerit. Nec alienum a fide recta est opinari nostram maiorem Euam (quom iuxta Boetium
        experiencieque documentum infantes dulcis cantilena delectet) infantum eius aut Deo
        inspirante, aut marito doctore, aut natura duce, cantu dulcissimo et planctus <pb n="[267]"/>sedasse et ad exultationem animos emouisse. Preterea (si Eusebio credimus) sanctissimi
        prophete hymnos et odas inspiratione diuina composuerunt, ut Moyses cantica hec: Cantemus
        Domino, et Audite celi que loquar; Delbora et Barach: Que sponte obtulistis; Iudith:
        Incipite Domino; Anna Samuelis mater: Exultauit cor meum; Dauid: Psalmos; Salomon: Cantica
        Canticorum; cuius et carmina quinque milia fuisse in tertio libro regum legimus: Isayas
        cantica hec: Confitebor, et Ego dixi; Hieremias: Threnos; Tres pueri Sidrac Misac et
        Abdenago canticum illud: Benedicite omnia opera Domini Domino; Abacuc: Domine audiui;
        Zacharias: Benedictus Dominus Deus Israel; Maria uirgo: Magnificat anima mea Dominum;
        Simeon: Nunc dimittis. Neque silencio [MS: silencia] transeundum est ipsam uirginem
        intemeratam almam Mariam (ut Albertus Magnus piisime scientissimeque scribit) inter cetera
        gratiarum dona musicam habuisse diuinitus infusam. Qua scilicet carissimum eius infantem
        Ihesum humanitus uagientem mellifluis cantibus et a fletu temperaret et ad gaudium
        prouocaret. Cui quidem Ihesu unico saluatori nostro, super quem (iuxta uaticinium Isaie)
        requieuit spiritus sapientie, intellectus ac sciencie, fuit musica (quemadmodum et relique
        sciencie) ab instanti sue conceptionis infusa. Hinc ubi scribitur in apocalypsi Dignus est
        agnus qui occisus est accipere uirtutem et diuinitatem et sapientiam, Glosa dicit: Omnium
        rerum cognitionem, sicut uerbum sibi unitum. <pb n="[268]"/>Vnde et Ricardus eum asserit
        omnia scire que Deus scit. Deus autem (ut ex iis patet que supra scripsimus) musice
        perfectissimam scientiam [fol. 12v] habere perhibetur; ergo nichil ignorare Christum posse
        uerissime concluditur. Ipsius quoque dulcissimi Ihesu Christi discipulos (si Paraclitus eos,
        iuxta promissum patris, omnem docuit ueritatem) ueritate artis musice per inspirationem
        arbitror imbutos extitisse.</p>
      <p xml:id="TININV20078">Versus: Quod caret alterna requie durabile non est;</p>
      <p xml:id="TININV20079">Hec reparat uires, membraque fessa nouat.</p>
    </body>
  </text>
</TEI>